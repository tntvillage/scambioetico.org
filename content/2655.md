Title: Lettera al Presidente Napolitano
Date: 2009-08-01 02:09
Author: dilling
Category: Attivismo, Notizie
Slug: 2655
Status: published

![TNT blog](http://www.socialistalab.it/upload/nap.jpg){width="150" height="200"}**Ringrazio Jazzica di aver messo in evidenza su [TNT Village](http://forum.tntvillage.scambioetico.org/tntforum/index.php?showtopic=178144) questa iniziativa che ritengo da dover riprendere anche su questo Blog. Si tratta di una lettera al Presidente Napolitano nella quale gli si chiede di non firmare disegno di legge sulla sicurezza e sulle intercettazioni telefoniche e ambientali. Questo disegno di legge rischia inoltre di mettere il bavaglio alla Rete per il timore delle richieste di rettifica. Se queste richieste non vengono soddisfatte entro 48 ore si incorre in pesanti sanzioni pecuniarie, motivo quest'ultimo per cui il 14 luglio si è manifestato in Rete ed in Piazza Navona.**

**<!--more-->**

Se condividete quanto scritto e intendete aderire all'ennesima spontanea iniziativa di indignazione nei confronti di tutto questo accanimento contro la libertà di informazione e di impedimento alla magistratura di portare avanti al meglio le indagini, non avete che da inviarne una copia all'indirizzo [**<span style="color: #003366;">https://servizi.quirinale.it/webmail/</span>**](https://servizi.quirinale.it/webmail/)

**LETTERA AL PRESIDENTE della REPUBBLICA, GIORGIO NAPOLITANO**

**Illustre Signor Presidente,**

**presto verrà riproposto alla Sua firma, per la promulgazione, il disegno di legge sulle intercettazioni telefoniche. A nome anche di numerosi altri cittadini, La prego vivamente di non firmarlo.**

**Tale disegno di legge, se dovesse entrare in vigore, limiterebbe in modo grave ed irreparabile le possibilità di indagine della magistratura inquirente, in contrasto con l’obbligo di esercitare l’azione penale, sancito dall’art. 112 della Costituzione. Detto obbligo, infatti, non significa solamente che il Pubblico ministero deve attivarsi di fronte ad una notizia di reato, ma significa anche che egli deve poter disporre di tutti gli strumenti processuali necessari per perseguire i delitti in modo efficace.**

**Né basta replicare - come sostengono i fautori del disegno di legge - che per i delitti di criminalità organizzata la nuova legge non pone limiti, e quindi non giustifica l’allarme. Ciò per intanto non è esatto, poiché i limiti di durata delle intercettazioni operano anche per quei reati. Ma soprattutto non si considera che non esistono solamente quei pur gravi delitti e che, in moltissimi casi, si riesce a scoprire quei gravi delitti, proprio grazie ad indagini, iniziate per reati molto meno gravi.**

**Noi cittadini siamo attenti e sensibili anche ai reati dei soggetti che rivestono delle pubbliche responsabilità: amministratori, uomini politici, operatori economici e finanziari, e in genere tutto quel ceto che si conviene di riassumere nell’immagine dei “colletti bianchi”.**

**Nei confronti di costoro la legge è davvero inaccettabile. Non soltanto essa riduce irragionevolmente (e il cànone della irragionevolezza è stato varie volte adottato dalla Corte Costituzionale per sancire l’illegittimità di molte leggi) le possibilità di indagine della magistratura; ma annulla per un tempo lunghissimo la possibilità di informare e di essere informati intorno a possibili comportamenti illeciti di tutti quegli individui. In tal modo ne soffre gravemente sia la libertà di stampa, sia la possibilità dei cittadini di conoscere la vita e la condotta di persone alle quali può andare il nostro voto. A causa di questo lungo silenzio-stampa noi potremmo trovarci ad accordare la nostra fiducia a qualcuno che si è reso autore di reati o di comportamenti riprovevoli, di cui verremmo a conoscenza solo dopo averla concessa. Questa è una ferita profonda ad una sana democrazia.**

**Molte altre sarebbero le considerazioni negative a proposito del disegno di legge in discorso, e Lei certamente ha mostrato di conoscerle. Per queste e per tutte le motivazioni non dette, La prego e La preghiamo vivamente di non promulgare tale disegno di legge.**

**Nel ringraziarLa per l'attenzione, porgo sinceri saluti,**

**DATA,  
FIRMA**

[**Fonte: Diritto alla Rete**](http://dirittoallarete.ning.com/profiles/blogs/vedete-voi)
