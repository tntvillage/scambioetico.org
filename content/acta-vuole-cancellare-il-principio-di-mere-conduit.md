Title: ACTA vuole cancellare il principio di mere conduit
Date: 2009-11-03 22:02
Author: paolojustice
Category: ACTA, Attivismo, Notizie, Policy
Tags: ACTA, copyright enforcement, mere conduit, net neutrality
Slug: acta-vuole-cancellare-il-principio-di-mere-conduit
Status: published

![](http://www.rockinwtexasgoods.com/images/badge%20pony%20express%20messenger.jpg){width="115" height="143"}**Il principio legale di mere conduit è un fattore chiave per lo sviluppo di Internet e della Società dell'Informazione, ma i negoziatori dell'Anti Counterfeiting Trade Agreement, in cui è presente anche l'Europa, starebbero preparando la sua cancellazione.**

  
**  
<!--more-->**

[ACTA](http://www.keionline.org/acta) è un accordo multilaterale condotto in segreto che mira a rafforzare drasticamente la protezione di copyright, brevetti e trademark. Sebbene ACTA vada ad influenzare pesantemente le leggi civili e penali dei paesi sottoscrittori, quello che sappiamo deriva esclusivamente da documenti trapelati. I negoziati sono condotti in segreto e viene rifiutata la visione dei documenti anche ai parlamenti dei paesi che intendono sottoscrivere l'accordo. Recentemente la segretezza di ACTA è stata giustificata dall'amministrazione americana Obama da "motivi di sicurezza nazionale", mentre la Commissione Europea ha dichiarato che rilasciare tali documenti al Parlamento comprometterebbe i negoziati. Si noti che il Parlamento ha richiesto tali documenti ufficialmente.

Oltre ad una serie di provvedimenti draconiani che sono emersi nei tempi passati, oggi, secondo un [articolo comparso su PC World](http://www.pcworld.com/article/181312/trade_talks_hone_in_on_internet_abuse_and_isp_liability.html), ACTA imporrà ai paesi sottoscrittori (fra i quali, ribadiamo, vi è anche l'Unione Europea) l'abolizione del [principio di mere conduit](http://blog.tntvillage.scambioetico.org/?p=2735), imponendo responsabilità civile e penale agli ISP per i contenuti veicolati attraverso le loro reti. Gli ISP sarebbero così costretti a sorvegliare attivamente i contenuti che transitano nella loro rete, con conseguenti alti costi (che ricadrebbero inevitabilmente sui clienti) e soprattutto violando la segretezza delle comunicazioni.

Un'altra terribile conseguenza di ACTA, secondo l'ultimo [articolo di Micheal Geist](http://www.michaelgeist.ca/content/view/4510/125/#copycon) è la soppressione del fair use (l'uso equo, esente dal copyright, di parti di opere a scopo educativo, di cronaca, satirico...).

**Ma c'è di più, molto di più: in un memo che IDG News Service dichiara di aver visionato, la Commissione Europea ha informato da settembre i 27 Paesi Membri dell'Unione della posizione degli USA in merito all'obbligo per chi ha sottoscritto l'accordo di attribuire responsabilità agli ISP, violando il mere conduit. Pertanto, come peraltro ipotizzato su TNT Village fin dal luglio 2008, la ferrea opposizione all'emendamento 138 e l'appoggio deciso alla risposta graduale sono influenzati da ACTA. Questo significa che già adesso ACTA sta forgiando le leggi a cui sono soggetti tutti i cittadini dell'Unione: un trattato segreto, non ancora in vigore, di cui viene proibito addirittura uno scrutinio parlamentare, influenza la legislazione dell'Unione Europea contro la democratica volontà dell'88% del Parlamento Europeo.**

La Rete come la conosciamo deve il suo buon funzionamento e la sua eccezionale potenza e versatilità su alcuni principi cardine necessari, fra i quali la Neutralità e il mere conduit. Non è un caso che la lucida follia che sta contagiando e travolgendo i decisori mondiali, disseminata come un'epidemia dalle grandi corporazioni che vedono in Internet lo strumento che porterà alla perdita del loro pluri-decennale controllo del mercato, si stia concentrando nella sistematica demolizione sia della [Neutralità](http://blog.tntvillage.scambioetico.org/?p=3405) sia del mere conduit. Invece di provare ad adeguarsi ai tempi e a sfruttare le infinite possibilità delle nuove tecnologie, squilibrati dirigenti preferiscono trasformare i decisori in zombie che promulghino leggi per lo spegnimento definitivo di una Rete aperta e libera che sta ridisegnando lo scenario mondiale del commercio, delle comunicazioni e delle libertà.

Come cittadini ci appelliamo a quei decisori ancora non colpiti dall'epidemia a prepararsi allo scontro con gli zombie utilizzando gli infallibili vaccini della cultura e della corretta informazione. Sappiamo tutti come vanno a finire i "film di zombie"; è ora che ne giriamo uno in cui per una volta vinca la rimanente parte sana dell'umanità.
