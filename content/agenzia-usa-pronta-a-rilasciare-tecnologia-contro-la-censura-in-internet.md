Title: Agenzia USA pronta a rilasciare tecnologia contro la censura in Internet
Date: 2009-08-18 18:43
Author: paolojustice
Category: Notizie
Tags: anonymous, BBG, bypass, censura, cina, Feed Over E-mail, FOE, informazione, internet, iran, libertà di espressione, piratbyran, proxy, sconfiggere, sconfiggere la censura, tor
Slug: agenzia-usa-pronta-a-rilasciare-tecnologia-contro-la-censura-in-internet
Status: published

![](http://www.bbg.gov/images/photo-satellite.jpg){width="LARGHEZZA" height="ALTEZZA"}**La BBG ([Broadcasting Board of Governors](http://www.bbg.gov)), un'agenzia governativa degli Stati Uniti nota per "Voice of America" e "Radio Free Europe", ha annunciato che sta lavorando a nuovi strumenti basati su e-mail criptate per sconfiggere qualsiasi sistema di censura noto. Ulteriormente frustrate le smanie censorie dei governi europei.**

**<!--more-->**

FOE: Feed Over E-mail. Il nome che comprende i nuovi strumenti per aggirare le censure in Internet rivela una novità sostanziale rispetto alle tecniche di successo utilizzate fino ad ora. In occasione dell'estesa censura che il governo iraniano ha applicato a Internet durante le recenti e controverse elezioni, le notizie, le testimonianze, l'audio e il video hanno potuto (e possono) uscire dall'Iran soprattutto [grazie al lavoro degli attivisti](http://iran.whyweprotest.net/), fra i quali spiccano, nel silenzio della stampa ufficiale che pur pronta a sfruttarne le potenzialità non ne accredita i meriti, Piratbyran, Embassy of Piracy e Anonymous.

I gruppi citati a loro volta si sono basati su idee e strumenti ideati da istituzioni governative e successivamente affinati da privati, come per esempio la rete [The Onion Router](http://en.wikipedia.org/wiki/Tor_network), meglio nota come Tor, sponsorizzata dalla Marina americana e usata anche in Europa per sconfiggere facilmente  i filtri che affliggono i cittadini degli stessi Stati Membri dell'Unione. Si fa affidamento su nodi terzi, privati e pubblici, irraggiungibili alla censura governativa, che fungono da proxy o da nodi di instradamento, e su traffico criptato.

[![](http://www.lastknight.com/download/tor_banner.png)](http://www.lastknight.com/2006/02/05/tor-anonimato-web-in-30-secondi/)[*Guida di Matteo Flora: installare e utilizzare Tor in pochi minuti. In un articolo di ben 3 anni fa Matteo Flora faceva il punto della situazione italiana, metteva in guardia in merito alle smanie censorie del governo italiano e spiegava come usare Tor per proteggere la propria privacy e sconfiggere la censura.*](http://www.lastknight.com/2006/02/05/tor-anonimato-web-in-30-secondi/)

  
Sebbene la tecnologia utilizzata finora possa essere, in caso di bisogno, ulteriormente raffinata, la BBG pare muoversi verso una strada non molto esplorata che dovrebbe basarsi sulle e-mail. Secondo le dichiarazioni di Tim Berman, capo della divisione IT della BBG, [riportate da ChinaNews](http://www.chinadaily.com.cn/china/2009-08/15/content_8573401.htm), il sistema può inviare e ricevere podcast, video o comunque dati arbitrari bypassando la censura cinese, [che è considerata fra le più severe e infami del mondo](http://www.asianews.it/index.php?l=it&art=6686&size=).

FOE esordirà proprio in Cina, consentirà all'utilizzatore di inviare e ricevere notizie che sarebbero altrimenti filtrate e di accedere ai siti web oscurati dal regime. Le applicazioni sono, sempre secondo BBG, facilmente adattabili ai telefoni cellulari. Non sono stati forniti ulteriori dettagli per non consentire ai governi amanti della censura di studiarne le tecniche prima ancora che queste vengano effettivamente utilizzate.

La notizia dovrebbe essere accolta favorevolmente anche in Europa. Le varie censure applicate finora da alcuni Stati Membri dell'Unione, come Italia (che per esempio, al fine di mantenere il monopolio sui giochi e sulle lotterie, [cerca di filtrare con imposizione agli ISP i siti di scommesse online](http://web.archive.org/web/20070409094225/http://www.ascendgaming.com/IGWB/magazine_current/0306IGWBCoverLead.htm), o applica la censura in altri casi come [questi](http://punto-informatico.it/1398141/PI/Commenti/ecco-come-bloccano-ip.aspx)), Portogallo (in cui recentemente il Ministero della Cultura ha imposto agli ISP [l'oscuramento di 28 blog](http://freakbits.com/portuguese-government-censors-28-pirate-sites-0816) in assenza della sentenza di un magistrato), e [Germania](http://en.wikipedia.org/wiki/Internet_censorship_in_Germany) non richiedono sistemi sofisticati per essere sconfitte.

Comunque, una nuova tecnologia capace di dimostrare ancor di più l'inutilità dei filtri nonché di fornire ai cittadini un semplice strumento aggiuntivo per sconfiggere la censura governativa è senz'altro un'arma da custodire con cura, in caso di futuro bisogno, nell'arsenale della libertà di espressione e di informazione.

[![](http://blog.tntvillage.scambioetico.org/wp-content/uploads/2009/08/Everyones_guide.png)](http://www.civisec.org/guides/everyones-guides) [*Una semplice guida di 32 pagine che senza tecnicismi spiega a tutti come sconfiggere la censura in Internet, a cura del progetto Civisec del Citizen Lab dell'Università di Toronto*](http://www.civisec.org/guides/everyones-guides)
