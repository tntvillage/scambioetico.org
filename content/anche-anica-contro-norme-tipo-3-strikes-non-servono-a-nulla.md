Title: Anche ANICA condanna norme repressive contro i pirati: non servono a nulla
Date: 2009-09-01 01:10
Author: paolojustice
Category: Attivismo, Policy
Tags: 3-stikes, baia, business obsoleto, Luca Neri, offerta legale, pirateria, pirati
Slug: anche-anica-contro-norme-tipo-3-strikes-non-servono-a-nulla
Status: published

![TNT blog](http://blog.tntvillage.scambioetico.org/wp-content/uploads/2009/09/SkyTG.png){width="143" height="110"}**Sky TG 24 Economia ha mandato in onda un interessante servizio sulla pirateria priva di scopo di lucro. In studio Riccardo Tozzi, vice presidente ANICA e presidente dei produttori in seno ad ANICA. In collegamento esterno Dino Bortolotto, presidente di Assoprovider, associazione di quasi 200 ISP italiani, e Luca Neri, autore del libro "La Baia dei Pirati".**

**<!--more-->**

Nel servizio di domenica sera, ben 20 interessanti minuti dedicati a Internet e alla pirateria priva di scopo di lucro. Riccardo Tozzi ha dichiarato che i pirati sono potenziali ed interessantissimi clienti che possono essere fidelizzati tramite un'offerta digitale adeguata che i produttori stanno preparando. Sono annunciati film di catalogo in alta qualità intorno a 1 €, mentre si sta decidendo il pricing dei film novità e addirittura si sta discutendo se proporre delle anteprime. Solo nuovi modelli di business capaci di rispondere alle reali esigenze dei fruitori possono essere in grado di sfruttare con profitto la Rete. Tozzi ha espresso anche un'esplicita ostilità a politiche di enforcement tipo 3-strikes e legislazioni repressive che si rivelerebbero inutili.

Lasciano perplessi i dati sulle perdite da pirateria senza scopo di lucro dichiarati da Tozzi. Al di là di alcune cifre completamente sballate (probabilmente una banale distrazione durante la diretta, niente di male), il danno economico lamentato non corrisponde ai numerosi studi e ricerche indipendenti che abbiamo a disposizione e che presto organizzeremo e metteremo on line per favorirne la diffusione.

Luca Neri, autore de "La Baia dei Pirati", ha fatto notare che nel momento in cui la copia digitale e la sua distribuzione è a costo zero o quasi-zero, l'industria dell'intrattenimento non può arroccarsi su posizioni anacronistiche: l'invenzione della lampadina ha danneggiato il mercato dei lumi a olio e delle candele e una reazione intelligente sarebbe quella di adeguarsi al mercato e alle nuove tecnologie, non osteggiarle. Su questo Tozzi si è dichiarato pienamente d'accordo: nel mondo del trasporto a cavallo, all'arrivo dell'automobile il maniscalco si converte in gommista.

Luca Neri ha inoltre dichiarato che non sarebbe affatto dispiaciuto se il suo libro venisse piratato perché ciò significherebbe che il contenuto merita di essere diffuso.

Bortolotto, presidente di Assoprovider, ha sottolineato che qualsiasi decisione per presunte illegalità deve essere presa dai magistrati, un'evidente opposizione alla giustizia parallela che paesi come Francia e Inghilterra cercano di instaurare.

Oltre all'orientamento del Parlamento Europeo, che supporta la posizione di Bortolotti, anche la Corte Costituzionale francese, quando ha bocciato per incostituzionalità la legge "Création et Internet", che prevedeva fra le altre cose i 3-strikes (disconnessione da Internet senza processo sulla base di 3 sospetti di violazione di copyright), ha ribadito che l'accesso a Internet è un diritto fondamentale.

Bortolotto ha inoltre sottolineato come lo sviluppo dei network di prossima generazione debba essere attentamente curato per scongiurare pratiche anticompetitive, e come alcuni degli associati di Assoprovider abbiano già la tecnologia per portare a casa dei clienti fibre da centinaia di megabit. Il presidente di Assoprovider ha infine fatto un'interessante osservazione, a seguito di una battuta sarcastica contro Luca Neri: da studio si consigliava il giornalista, che non si oppone alla pirateria, di avere fonti di reddito alternative, dando erroneamente per scontato che piratare un libro significherebbe farne calare le vendite. Bortolotti ha invece fatto notare l'affinità fra pirateria e marketing virale, suggerendo pertanto che la diffusione libera e gratuita di un libro potrebbe essere un potentissimo strumento per l'aumento delle vendite (a tal proposito, si veda anche [l'articolo di Nina Paley tradotto in questo sito](http://blog.tntvillage.scambioetico.org/?p=2739)).

Gli ospiti hanno espresso ulteriori interessanti punti di vista ed argomentazioni. Visto l'elevato valore della trasmissione, TNT Village ha immediatamente segnalato la release della registrazione digitale della tramissione. [Il .torrent è disponibile qui.](http://forum.tntvillage.scambioetico.org/tntforum/index.php?showtopic=181160) Per coloro che si accontentano di una rapida visione in bassa qualità, la trasmissione è apparsa anche su YouTube, spezzata in 3 parti ([parte 1](http://www.youtube.com/watch?v=3h2xFYbf5as), [parte 2](http://www.youtube.com/watch?v=TYm8W3Frlz0), [parte 3](http://www.youtube.com/watch?v=z6JaUv0L9-I)).
