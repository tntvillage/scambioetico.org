Title: Apple proibisce BitTorrent su iPhone: tutela dei clienti o censura?
Date: 2009-09-01 02:45
Author: paolojustice
Category: Attivismo, Notizie
Tags: discriminazioni, iPhone, iTunes, p2p, pratiche anticompetitive, pratiche anticoncorrenziali
Slug: apple-proibisce-bittorrent-su-iphone-tutela-dei-clienti-o-censura
Status: published

![TNT blog](http://blog.tntvillage.scambioetico.org/wp-content/uploads/2009/09/Bad-Apple.jpg){width="206" height="158"}**La decisione di Apple di vietare qualsiasi applicazione p2p basata su BitTorrent evidenzia un equivoco colossale e fa pensare a pratiche discriminatorie e anticoncorrenziali.**

  
**<!--more-->**

  
  
Apple continua a non approvare applicazioni basate su BitTorrent per il suo App Store: ieri è toccato a [µMonitor](http://www.cloudgoessocial.net/%C2%B5monitor/), in passato ad un client capace di gestire da remoto il noto Transmission. I clienti dell'iPhone potranno utilizzare queste applicazioni solo tramite il "jailbreak" del telefono.

La motivazione ufficiale del rifiuto si basa sul fatto che le applicazioni suddette potrebbero essere *spesso* utilizzate per violare i diritti di terze parti. Apple si guarda bene dal definire cosa intenda per "spesso".

Si tratta di una linea di pensiero pericolosa che potrebbe nascondere altre finalità. In primo luogo, ciò che *spesso* viene utilizzato per violare i diritti di terze parti non è di per sé illegale (rammentiamo l'"epico" scontro Sony contro major del cinema, arrivato fino alla Corte Suprema, quando le major del cinema tentarono di rendere illegale la vendita dei videoregistratori).

In secondo luogo, *qualsiasi* applicazione che consente connettività a Internet può essere *spesso* utilizzata per violare diritti di terze parti: dall'applicazione per Facebook, che potenzialmente può essere usata per introdurre contenuti diffamatori, alle applicazioni per i newsgroups, che possono *spesso* essere utilizzati per scaricare liberamente materiale coperto da copyright, per giungere ad applicazioni ottimizzate per vedere i video su YouTube, che *spesso* violano il copyright. Tutte queste applicazioni sono state regolarmente approvate da Apple.

Viene allora da chiedersi cosa abbia di diverso un'applicazione p2p rispetto a tante altre che possono essere utilizzate a questo scopo. La risposta sembra ovvia: il p2p offre un'efficienza senza pari per la condivisione dei contenuti, consentendo anche a coloro che non possono permettersi costosi server e preziosa banda di immettere in rete le proprie creazioni. Insieme, per esempio, alle [licenze Creative Commons](http://creativecommons.org/licenses/), l'attuale tecnologia entra direttamente in competizione con i grandi distributori e quindi anche con iTunes. Cercando di bloccare le applicazioni p2p, Apple potrebbe scrollarsi di dosso pericolosi concorrenti ([si pensi a Jamendo](http://blog.tntvillage.scambioetico.org/?p=2978) e a [LegalTorrents](http://www.legaltorrents.com/)).

Il ragionamento Apple, infine, è pericoloso perché l'efficienza del p2p ha attratto un numero consistente di imprenditori, piccoli e grandi, che si affidano ad essa per abbattere i costi di distribuzione e garantire ai clienti un servizio di qualità più elevata. TNT Village e il Movimento ScambioEtico stanno raccogliendo una serie di casi riguardanti "p2p e business" (potete vedere lo stato dei lavori in corso [in questa pagina](http://docs.google.com/Doc?docid=0AV5y4tBZ4FWwZGR0N2JudDdfMmN4Y3o1d2d2&hl=en)) che dimostrano inequivocabilmente come bloccare applicazioni p2p significhi violare il "right to conduct a business" sancito, tanto per fare un esempio, dall'articolo 16 della Carta dei Diritti Fondamentali dell'Unione Europea. Dovremmo forse dedurre, pertanto, che Apple è interessata ad abbassare la qualità dei servizi per i propri clienti e a discriminare l'accesso ai contenuti?
