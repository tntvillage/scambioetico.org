Title: Creative Commons Party
Date: 2009-11-16 16:27
Author: admin
Category: Notizie
Slug: creative-commons-party
Status: published

**Creative Commons Party Sabato 28 novembre 2009 al CAFÉ LIBER  
Corso Vercelli 2 (angolo Lungo Dora Napoli), TORINO, dalle ore 20 in avanti**

È al **Café Liber** che si tiene quest'anno il CC Party, ovvero la festa musicale di **Creative Commons Italia**, organizzata dal Centro NEXA su Internet e Società del Politecnico di Torino (DAUIN). Una serata interamente in Creative Commons per festeggiare un mondo che si sta ampliando sempre più e che sta diventando sempre più capace di far conoscere le proprie conquiste e le proprie potenzialità.

Il **CC Party** vuol coronare ludicamente CCIT2009, ovvero la sessione dedicata a Creative Commons Italia – stato dell'arte, annunci, progetti, sviluppi futuri - che si terrà nel corso della Conferenza NEXA su Internet & Società 2009 (centro congressi Torino Incontra, via Nino Costa 8, dalle ore 10 alle ore 18 del 28 novembre 2009; maggiori informazioni: http://nexa.polito.it). Il Centro NEXA su Internet & Società, infatti, coordina il progetto Creative Commons in Italia, declinazione italiana dell’iniziativa nata nel 2001 alla Stanford University, per iniziativa, tra gli altri, del Prof. Lawrence Lessig (autore del recentissimo libro “Remix: il futuro del copyright (e delle giovani generazioni)”.

La serata inizia con un aperitivo accompagnato da dj set. A seguire, artisti emergenti si scontreranno, capitanati dall'affermato ed eclettico artista torinese **Mao**, che li farà esibire in un divertente duello. Infine la serata prosegue e si sposta nella sala dance per sonorità elettroniche in puro Creative Commons. Insomma, un'intera serata dedicata al popolo Creative Commons per scambiarsi idee ed esperienze, ma anche dedicata a chi non è a conoscenza di questo mondo ed è interessato a scoprirne le caratteristiche e le possibilità.

<span style="text-decoration: underline;">L'ingresso è gratuito con tessera ARCI.  
Per chi non è tesserato ingresso ridotto e con consumazione.</span>

**PROGRAMMA della SERATA:  
ore 20: aperitivo e “creative clubbing” by ENIAC  
ore 22: Duel by MAO - con i gruppi di Creative Commons Italia  
ore 24: “creative clubbing” by ENIAC**

**Creative Commons Italia**

Creative Commons è un'associazione non-profit, fondata negli Stati Uniti nel 2001 al fine di rendere il copyright (o diritto d'autore) più flessibile. Nel nostro Paese il gruppo di lavoro Creative Commons Italia fa capo al centro NEXA su Internet & Società del Politecnico di Torino (DAUIN), che segue il progetto per promuovere un sistema di diritto d’autore più adatto alle caratteristiche dei nuovi autori (in particolare, ma non solo, di quelli che creano e distribuiscono le loro creazioni tramite Internet), e lo fa da un lato curando il rilascio (traduzione e adattamento) del più importante set di licenze “aperte”, dall’altro sostenendo iniziative di divulgazione e di sensibilizzazione in materia.

Le licenze Creative Commons offrono diverse declinazioni del diritto d’autore per artisti, giornalisti, docenti, istituzioni e, in genere, creatori che desiderino condividere in maniera ampia le proprie opere secondo il modello "alcuni diritti riservati". Le licenze Creative Commons sono utilizzabili liberamente e gratuitamente.  
Per maggiori informazioni: [www.creativecommons.it](http://www.creativecommons.it/) e [www.creativecommons.org](http://creativecommons.org/).

**Mao:** Mauro Gurlino in arte Mao è un attore, cantautore, chitarrista, DJ, VJ, conduttore radio-televisivo e presentatore torinese. Conosciuto nella città di Torino da parecchi anni per il suo Salotto, il Duel e Le Voci del Tempo, è conosciuto a livello nazionale per essere stato VJ di MTV, resident band (insieme ai SantaBarba) di Scalo 76 (programma musicale di RAI2) nonché per aver recitato in alcuni film tra i quali A/R Andata + Ritorno di Marco Ponti e Perdutoamor di Franco Battiato.

**Eniac:** ENIAC è Fabio Battistetti, Musicista e sound designer. Produce musiche avanzate attorno al suono elettronico e conduce svariati progetti tra l’esibizione dal vivo e la performance multidisciplinare. Già dal 1994 conduce programmi radiofonici su Radio Blackout, Radio Torino Popolare e Radio Flash. Nel 2006 fonda la Chew-Z, netlabel e broadcaster di musiche elettroniche avanzate, concentrandosi sulla direzione artistica e sui nuovi sviluppi della produzione e distribuzione musicale legata ad Internet. [http://www.chewz.net](http://www.chewz.net/).

**Café Liber:** Nasce a Torino, per iniziativa di alcuni esponenti della cultura torinese, nel 1993, come circolo letterario e ben presto si trasforma in punto di ritrovo di giovani artisti, studenti universitari e appassionati cinefili. Possiede più di 2000 film di cinema d’autore, ospita personaggi e artisti del calibro di Mario Merz, Ezio Bosso, Giorgio Li Calzi, Luis Sepulveda e collabora con il Festival del Cinema, il Salone del Libro, il Museo del Cinema, Greenpeace, Amnesty International, l’Aiace, il Festival Cinema Gay. Tuttora è uno dei punti di riferimento culturali della città.

<span style="color: #3366ff;">Contatti: NEXA Center for Internet & Society Politecnico di Torino  
(Dipartimento di Automatica e Informatica) Corso Trento, 21 – 10129 Torino  
Ufficio Stampa: Anna Piccitto - 011 564 7245 anna.piccitto@polito.it</span>
