Title: Dibattito sulla libertà d'informazione in Italia
Date: 2009-10-09 15:34
Author: paolojustice
Category: Notizie, Policy
Tags: libertà di espressione, Parlamento Europeo, risoluzione
Slug: dibattito-sulla-liberta-dinformazione-in-italia
Status: published

![TNT blog](http://blog.tntvillage.scambioetico.org/wp-content/uploads/2009/09/european-parliament-logo.jpg){width="113" height="62"}**Comunicato stampa del Parlamento Europeo --- Nel corso di un dibattito sulla libertà di informazione in Italia, i rappresentanti dei gruppi PPE, ECR e EFD hanno ammonito dall'utilizzare l'Unione europea quale forum per risolvere le questioni di politica interna. D'altro lato, i gruppi S&D, ALDE, Verdi/ALE e GUE/NGL hanno chiesto alla Commissione di proporre un'ampia legislazione europea sul pluralismo dei media.**

**<!--more-->**

**Dichiarazione in nome della Commissione**

Il commissario per i media, Viviane **REDING**, ha sottolineato che l'Unione europea ha poteri limitati nel campo della stampa scritta ma che tutti gli Stati membri hanno istituzioni proprie per risolvere eventuali problemi legati ai diritti fondamentali. Ha quindi invitato i deputati a non risolvere i problemi tramite le istituzioni europee se possono farlo a livello nazionale.

**Interventi in nome dei gruppi politici**

Il Presidente del gruppo PPE, Joseph **DAUL**, condannando l'utilizzo del Parlamento quale forum per un dibattito nazionale ha sottolineato che l'Italia è un paese democratico dove l'ordinamento giuridico è rispettato. Il Parlamento non ha poteri su questa materia e non dovrebbe essere strumentalizzato per i regolamenti di conti.

Per David-Maria **SASSOLI** (S&D, IT) l'Italia è un grande paese democratico, come dimostrato dalla sentenza di ieri della sua Corte costituzionale \[illegittimità lodo Alfano, n.d.r.\]. Tuttavia, a suo parere, nei paesi dell'Unione il diritto di informazione dovrebbe essere garantito da standard comuni. Ha pertanto chiesto una direttiva europea con indicatori applicabili a tutti.

Il leader belga del gruppo ALDE, Guy **VERHOFSTADT**, ha dichiarato che non dovrebbe essere negata l'esistenza di un problema. Il fatto che tre paesi dell'Unione siano stati classificati dall'organizzazione Freedom House come aventi media solo "parzialmente liberi" lo preoccupa e rende necessaria la richiesta alla Commissione di garantire il pluralismo dei media.

La deputata olandese del gruppo Verde, Judith **SARGENTINI**, ha precisato che il tentativo di depennare questo dibattito dall'agenda è stato vergognoso. A causa di pressioni, i giornalisti italiani applicano l'autocensura e la democrazia italiana è diventata vulnerabile. Gli Stati membri attuali, come quelli in via di adesione, dovrebbero rispettare i criteri di Copenaghen.

Per Ryszard **CZARNECKI** (ECR, PL) questi temi sono emersi anche in altri Paesi dell'Unione europea, inclusa la Polonia, senza che di ciò si dibattesse al Parlamento europeo. Spetta agli italiani risolvere i loro problemi interni.

Patrick **LE HYARIC** (EUL/NGL) ha criticato l'influenza sui mezzi di comunicazione del Primo ministro italiano che, a suo parere, risulta incompatibile con una democrazia moderna. Ha poi richiesto la creazione di un osservatorio europeo per la libertà di stampa.

Francesco **SPERONI** (EFD, IT) ha sottolineato che in Italia l'opposizione ha un ampio spazio sui media. Chi ritiene che in Italia non vi sia libertà di espressione, ha aggiunto, dovrebbe avviare la procedura prevista dall'articolo 7 del Trattato per violazione dei diritti fondamentali, che richiede prove e documentazione allo stato dei fatti assolutamente inesistenti.

**Replica della Commissione**

Replicando al termine del dibattito, la commissaria **REDING** ha asserito che una normativa sul pluralismo dei media sarebbe possibile unicamente allo scopo di risolvere eventuali problemi legati al mercato interno.

Il Parlamento europeo adotterà una risoluzione sulla libertà d'informazione nel corso della sessione del 19-22 ottobre a Strasburgo.

**A titolo individuale sono anche intervenuti i seguenti deputati italiani:**

- Cristiana **MUSCARDINI** (PPE, IT)

- Mario **MAURO** (PPE, IT)

- Sonia **ALFANO** (ALDE, IT)

- Potito **SALATTO** (PPE, IT)

- Oreste **ROSSI** (EFD, IT)

- Gianni **VATTIMO** (ALDE, IT)

- Mario **BORGHEZIO** (EFD, IT)

- Carlo **CASINI** (PPE, IT)

- Gianluca **SUSTA** (S&D, IT)

- Fiorello **PROVERA** (EFD, IT)

- Salvatore **IACOLINO** (PPE, IT)

- Rita **BORSELLINO** (S&D, IT)

- Debora **SERRACCHIANI** (S&D, IT)

- Clemente **MASTELLA** (PPE, IT)

- Alfredo **PALLONE** (PPE, IT)

- Elisabetta **GARDINI** (PPE, IT)

- Licia **RONZULLI** (PPE, IT)

- Sergio **SILVESTRIS** (PPE, IT)

E' possibile ascoltare e vedere tutti gli interventi in Aula tramite il link indicato in calce.

[Interventi di tutti i deputati che hanno preso parte al dibattito](/wps-europarl-internet/frd/vod/player?date=20091008&language=it "Accedi alla pagina")

[Clickare qui per accedere al comunicato pubblicato sul sito del Parlamento Europeo e visionare i responsabili per eventuali contatti.](http://www.europarl.europa.eu/news/expert/infopress_page/017-61888-280-10-41-902-20091005IPR61887-07-10-2009-2009-false/default_it.htm)
