Title: Dottrina Sarkozy - Hadopi - 3-strikes:       L'Italia vuole emulare la Francia
Date: 2009-07-17 22:44
Author: dilling
Category: Attivismo
Slug: dottrina-sarkozy-hadopi-3-strikes-litalia-vuole-emulare-la-francia
Status: published

![](http://redomino.com/it/labs/news/la-dottrina-sarkozy-diventa-legge/image_mini){width="140" height="90"}![](http://www.uniriot.org/uniriotII/images/resized/images/user_images/emule_290_209.jpg){width="140" height="90"}![](http://www.citynewsonline.org/wp-content/uploads/2009/05/pacchetto_telecom.png){width="140" height="90"}

**Sommario di come evolve la proposta politica sui 3-strikes.  
Alcune considerazioni di cosa rischiamo in Italia.  
Un futuro a tinte fosche di prospetta anche nel nostro Paese.  
E' necessario organizzarci per un periodo di "Resistenza"**

**<!--more-->**

Inizialmente è stata definita la Dottina Sarkozy perché, nell'autunno del 2007, viene con enfasi annunciata dallo stesso Presidente della Repubblica Francese. Nella primavera del 2008, durante la votazione sulla relazione del francese Guy Bono nel merito delle industrie culturali in Europa, il Parlamento Europeo approva un emendamento presentato degli europarlamentari Marco Cappato e Marco Pannella che sembrava aver affossato l'ambizione del Presidente Francese. La Dottina Sarkozy, invece, non è affossata, cambia solo nome, diventa l'HADOPI (sigla dell'autorità che vuole essere creata per sanzionare con la disconnessione forzata dalla Rete le persone accusate di illecitamente scaricare opere tutelate da copyright), ed i suoi sostenitori pervicacemente proseguono l'iter parlamentare. Per porre un argine a questo progetto del Governo francese, che nel frattempo veniva preso in considerazione da altri paesi non solo europei, l'europarlamentare Guy Bono, nell'autunno del 2008 durante la votazione in prima lettura del pacchetto europeo sulle telecomunicazioni (Telecom Package), ripresenta l'emendamento Cappato-Pannella che viene approvato dal 80% dei votanti. Quell'emendamento, inserito in una direttiva importante come il Telecom Package, sembrava aver ormai del tutto scongiurato la possibilità che si potesse negare il diritto di accesso alla rete, in particolare senza una sentenza della magistratura ordinaria. Invece, sotto la pressione di Sarkozy allora Presidente del Consiglio Europeo, il Consiglio dell'Unione Europea annulla quell'emendamento e rinvia i provvedimenti in seconda lettura. Questa primavera a Bruxelles c'è stato un enorme susseguirsi di pressioni sulla Commissione per l'industria, la ricerca e l'energia (ITRE) che intendeva reintrodurre quell'emendamento, fino a quando -con un guizzo d'orgoglio- la Relatrice del Rapporto ITRE, M.me Catherine Trautmann, non cedendo a nessun compromesso di annacquamento, pone in votazione l'emendamento originale che viene approvato con tre soli voti contrari. E' successo un putiferio di non poco conto e qualche giorno dopo la stessa Trautmann accetta la versione annacquata e, con una procedura ai limiti del regolamento e fuori da ogni logica di democratica formazione dei provvedimenti, la sostituisce a quella che la Commissione aveva approvato qualche giorno prima, addirittura subordinando in aula la votazione sull'emendamento integrale ad un eventuale voto contrario su quello annacquato. Al voto dell'Assemblea di 2° lettura l'opposizione ripropone l'emendamento originale, ottiene l'inversione di voto sugli emendamenti (l'emendamento ex 138 viene votato per primo) ed esso è nuovamente approvato a schiacciante maggioranza dei votanti.  
Nonostante questo emendamento sia stato approvato per ben 4 volte dalle istituzioni Europee (nella relazione Bono, in 1° lettura del TP, dalla commissione ITRE, in 2° lettura del TP), le voci di corridoio che giungono da Bruxelles fanno presumere la concreta possibilità che il Consiglio dell'Unione Europea nuovamente respingerà questa formulazione ed istituirà il Comitato di conciliazione per reinserire la formula annacquata se non addirittura eliminare del tutto quell'emendamento. Se ciò accadrà tutto il pacchetto che modifica la direttiva sulle telecomunicazioni andrà in terza lettura, in quella sede non sarà più possibile presentare emendamenti, o si accetta tutto in blocco come il Comitato di conciliazione lo presenta, o si respinge tutto. Sarà su questo tema necessario vigilare ed eventualmente intervenire per cercare di evitare ancora una volta, in spregio alla volontà della maggioranza dei rappresentanti dei Cittadini europei, lo snaturamento o la cancellazione di quell'emendamento da parte di un ristretto gruppo di persone.

Nel frattempo, il Governo francese, benché sia prassi consolidata non legiferare in contrasto alle direttive approvate del Parlamento Europeo ancorché quando non definitive, ha proseguito il suo percorso ed ha approvato la legge dei 3-strikes. Come era auspicabile, seppur non prevedibile, il Consiglio Costituzionale non ha approvato quella legge dichiarando nel contempo l'accesso alla rete un diritto fondamentale delle persone e che esso non poteva venire negato senza la decisione della magistratura ordinaria con il diritto alla difesa. Il Governo francese, ostinatamente deciso a portare a compimento questo progetto, ha ripresentato la stessa legge modificato in solo punto, dopo i primi due avvertimenti che gli ISP, su segnalazione dell'autorità indipendente HADOPI, sono tenuti ad inviare ai propri clienti sospettati di violazione al copyright invitandoli a dismettere tali attività, passano il caso alla magistratura ordinaria che comunque viene delegata a pesanti sanzioni compresa la disconnessione dalla Rete per 12 mesi. Questa legge è già stata approvata dal Senato ed è previsto il voto dell'Assemblea Nazionale per il 21 luglio. Quasi certamente la maggioranza di Governo approverà questa legge. C'è da auspicare che, come qualche mese fa, il Consiglio Costituzionale ribadisca che l'accesso alla rete è un diritto fondamentale e preminente alla tutela del copyright, non avallando, in questo modo, una sanzione che prevede la disconnessione dalla rete. Sarebbe come se, per aver spedito una lettera con un francobollo già timbrato (o che qualcuno la spedisca inserendo il mio nome ed indirizzo nel mittente), venissi sanzionato a non poter più spedire e ricevere posta, una cosa di per se estremamente grave dal punto di vista dei diritti fondamentali, aggravata dall'obbligo di dover pagare un compenso per francobolli che non potrò mai utilizzare.

A fronte di tutto ciò, e qualora in Francia il progetto Sarkozy vada in porto, dobbiamo prendere atto che:

1\) il Ministro Sandro Bondi non ha mai smentito le voci di aver sottoscritto un patto con la Francia per adottare anche in Italia una legge simile a quella dei 3-strikes.

2\) il Comitato contro la pirateria, costituito a febbraio presso la Presidenza del Consiglio dei Ministri che doveva terminare i lavori in un paio di mesi, dopo aver fatto 2 mezze giornate di audizioni (ascoltando in prevalenza i rappresentanti delle industrie che vivono sullo sfruttamento del diritto d'autore), non ha ancora deciso di chiudere i suoi lavori, benché sia evidente che non ha più intenzione di ascoltare altri soggetti, men che meno i rappresentanti degli utenti specifici del P2P, mantenendo aperto un forum farsa in attesa di avere il precedente francese per provare a seguire lo stesso percorso anche in Italia.

3\) sono ormai numerosi i tentativi che ultimamente tentano di minare la libertà e neutralità della Rete, la libertà di espressione ed il diritto al privacy; dalle PdL Carlucci e Barbareschi all'emendamento D'Alia, dal decreto Alfano sulle intercettazioni, per intimidire con pesanti sanzioni pecuniarie i blogger, all'idea del diritto all'oblio per far scomparire dalla rete, dopo un certo periodo di tempo, le notizie scomode.

In questa situazione non dobbiamo abbassare la guardia, le insidie sono sempre dietro l'angolo, una norma liberticida la possiamo in qualsiasi momento trovare in un qualunque decreto legge o inserita all'ultimo momento in disegno di legge. Ricordiamo bene come;

-  il decreto Urbani inserì le norme di contrasto al file sharing in un provvedimento principalmente creato per finanziare l'industria del cinema. In Rete le critiche ovviamente si incentrarono sulla repressione del P2P senza una minimo accenno a quel finanziamento straordinario nel quale poteva anche intravedersi un conflitto di interesse;  
- sul pacchetto sicurezza, l'emendamento D'Alia ha concentrato la nostra attenzione su quel particolare, abbiamo giubilato ed osannato Cassinelli per la cancellazione di quell'obbrobrio quasi dimenticando tutto il resto del provvedimento;

- sul decreto intercettazioni rischiamo la stessa cosa successa sul pacchetto sicurezza, se all'ultimo momento spunta un qualcuno che riesce a convincere la maggioranza a ritirare quella proposta, noi lo saluteremo come paladino della Rete e magari ci dimentichiamo di criticare questo decreto, un decreto che nel suo insieme mette la magistratura in condizione di non poter più svolgere indagini efficaci.

Con questo voglio dire che è possibile nei provvedimenti vengano inserite norme anti rete in modo strumentale per attirare l'attenzione dei blogger su altre cose da quelle che sono il principale obbiettivo dei provvedimenti, sperando magari persino di prendere due piccioni con una fava.

Ci aspettano tempi per cui sarà necessario partecipare all'organizzazione di iniziative per contrastare le sempre più evidenti intenzioni politiche di limitare la libertà e neutralità della Rete e di ingerenza nella privacy dei Cittadini della Rete. Il Comitato Promotore del Movimento ScambioEtico sarà attivo nel sostegno e nella promozione delle iniziative che saranno sviluppate.
