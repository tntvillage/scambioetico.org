Title: Entro il 2013 restrizioni sulla banda per i paesi che ne consumano troppa
Date: 2010-04-01 01:46
Author: paolojustice
Category: Notizie
Slug: entro-il-2013-restrizioni-sulla-banda-per-i-paesi-che-ne-consumano-troppa
Status: published

![](http://blog.tntvillage.scambioetico.org/wp-content/uploads/2010/04/pesce.gif.jpg){.alignleft width="200" height="200"}**L'aumento di consumo della banda su Internet, determinato essenzialmente da video streaming e upload e download di file giganteschi, sta provocando il collasso dell'infrastruttura di Internet. Gli effetti sono già visibili oggi: rallentamento nelle operazioni bancarie, ad esempio. L'Alto Commissariato per l'Osservazione dell'Infrastruttura di Internet delle Nazioni Unite, riunitosi d'urgenza, ha stabilito un programma di monitoraggio su tutti i paesi infrastrutturati che porterà, entro il 2013, al taglio di banda per gli "stati canaglia" che ne consumano troppa.  
  
  
<!--more-->**

Un fosco scenario per Internet: se entro il 2013 non si interverrà in maniera radicale, l'intera infrastruttura collasserà su se stessa, provocando danni incalcolabili a industrie, banche e corporazioni. Dopo uno studio intensivo durato mesi, l'Alto Commissariato ha oggi deciso che verranno applicate delle quote Internet basate sulla banda consumata dai singoli stati. Quegli stati che supereranno la quota saranno soggetti, fra le altre cose, a sanzioni, blocco sui router di frontiera e restrizioni non meglio specificate.

Le quote saranno determinate tramite una complicata equazione che tiene conto della popolazione dei paesi e del numero di indirizzi IP assegnati. Come quelle quote saranno poi ridistribuite agli utenti Internet saranno i singoli stati a deciderlo, anche se le raccomandazioni dell'Alto Commissariato prevedono che circa il 99,9% venga assegnato a banche e industrie dell'intrattenimento. Lo 0,1% dovrebbe assicurare ai privati la possibilità di navigare a velocità dignitose per diverse ore alla settimana. Altri dettagli trapelati riguardano la raccomandazione agli stati di disconnettere dallla Rete quei cittadini che non parteciperanno ad appositi corsi formativi obbligatori sull'uso responsabile di Internet, la cui gestione sarà affidata ad enti pubblici ma soprattutto privati, in particolare le major.

Steven R. Cables, uno dei portavoce dell'osservatorio, ha commentato: "Si tratta di una decisione dura e dolorosa, che tuttavia è indispensabile e non ulteriormente procrastinabile. Dobbiamo scegliere se rinunciare del tutto alla Rete o se promuoverne un utilizzo razionale e razionato. Non tutto il male vien per nuocere: potremo riscoprire i collaudati e confortevoli vecchi mezzi di comunicazione, come le lettere e il telegrafo".

La proposta è stata accolta con favore da alcune associazioni di difesa dei monopoli intellettuali. Una fonte che preferisce rimanere anonima ha dichiarato: "L'uso indiscriminato di Internet e l'incredibile aumento di utenza causato dalla diffusione della rete nei paesi in via di sviluppo, aggiunto al futile utilizzo della Rete stessa per frivole se non dannose operazioni di diffusione della cultura, partecipazione democratica e sociale, assistenza medica, integrazione fra i popoli e diffusione di software libero, ha portato il mondo sull'orlo della catastrofe. Se aggiungiamo questi fattori al fatto che ormai tutti si arrogano il diritto di inserire in rete informazioni proprie, aprire siti, commentare sui forum o sprecare preziosi megabyte in blog d'informazione (che oltre tutto fanno concorrenza sleale agli editori) capiamo bene che così non si può andare avanti. Auspichiamo un futuro in cui la trasmissione digitale delle informazioni venga affiancata da contenitori tecnologicamente allo stato dell'arte, quali CD, DVD e BluRay. Ci auguriamo inoltre di poter finalmente aumentare l'efficacia dei sistemi di protezione, per evitare che quelle preziose opere vengano poi ridiffuse in Rete, andando così a contribuire al collasso dell'infrastruttura. Questa decisione dell'Alto Commissariato sembra dolorosa, ma in realtà porterà un nuovo regno di benessere e prosperità all'industria dell'intrattenimento, di cui beneficeranno anche i consumatori".

Durante un'edizione straordinaria di Fox News a cui ha partecipato anche Rupert Murdoch in persona, l'ex senatore americano Tad Stevens ha commentato: "Era evidente che saremmo arrivati a questo punto, ok? Ve l'avevo detto che Internet non è un grande camion ma una serie di tubi, e come tutti i tubi prima o poi si sarebbe intasata. Voglio essere chiaro su questo punto: urge diminuire e filtrare l'ingresso dei detriti nei tubi e soprattutto occorre affidarsi a competenti società di sturamento idraulico".

Al momento i rappresentanti di Electronic Frontier Foundation, European Digital Rights, Telecomix e ScambioEtico hanno rifiutato qualsiasi commento.
