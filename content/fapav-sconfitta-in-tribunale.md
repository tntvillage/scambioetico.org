Title: FAPAV sconfitta in tribunale, importante riaffermazione legale delle Direttive europee
Date: 2010-04-17 14:46
Author: paolojustice
Category: Attivismo, Notizie, Policy
Tags: 3-strikes, denunce, direttiva sul commercio elettronico, disconnessioni, FAPAV, mere conduit, privacy, Telecom Italia
Slug: fapav-sconfitta-in-tribunale
Status: published

![TNT blog](http://blog.tntvillage.scambioetico.org/wp-content/uploads/2010/01/Privacy.jpg)</a>**Le richieste della FAPAV (Federazione Antipirateria Audiovisiva) sono state rigettate dal tribunale di Roma. Telecom Italia non può e non deve denunciare i clienti né deve procedere alla censura dei siti voluta da FAPAV. Una riaffermazione importante delle Direttive sulla protezione dei dati, sulla privacy nelle comunicazioni elettroniche e sul commercio elettronico.  
**  
  

**<!--more-->**

Il caso FAPAV-Telecom Italia, di cui ci siamo [occupati](http://blog.tntvillage.scambioetico.org/?p=5026) non molto tempo fa, giunge al capolinea con la sconfitta della FAPAV, una delle federazioni al servizio di [Reptilia](http://blog.tntvillage.scambioetico.org/?p=5645). Ricapitolando in breve, la FAPAV aveva, tramite i servigi della francese CoPeeRight, rastrellato una serie di indirizzi IP ai quali, secondo l'agenzia ingaggiata, corrispondevano linee tramite le quali si erano compiute violazioni del copyright; aveva altresì compilato una lista di siti web (fra i quali, ricordiamo, un sito in cui si realizzano per passione sottotitoli in italiano) che avrebbero favorito le violazioni del copyright. Su queste basi, la FAPAV chiedeva di obbligare Telecom Italia a correlare gli indirizzi IP con le identità degli intestatari della linea e denunciare all'autorità giudiziaria i clienti che FAPAV stessa sospettava avessero violato il copyright; infine, di provvedere all'oscuramento della suddetta lista dei siti.

Sulla base dell'art. 12 e dell'art. 15 della Direttiva [2000/31/EC](http://blog.tntvillage.scambioetico.org/?p=2735) sul commercio elettronico, il giudice ha sottolineato che il provider non è responsabile dei contenuti immessi in rete dai propri clienti, non ha un obbligo generale di sorveglianza e ha stabilito che FAPAV non può chiedere a Telecom Italia di correlare IP e nome dell'intestatario della linea e tanto meno giungere a denunciarlo. Telecom non può e non deve inoltre bloccare l'accesso ai siti e non ha alcun obbligo ad informare o avvisare i propri clienti del fatto che questi ultimi avrebbero compiuto, o sarebbero sospettati di aver compiuto, attività illecite. Solo e soltanto l'autorità giudiziaria ha la competenza per indagare ed accertare eventuali violazioni della legge.

Accolta invece la richiesta di FAPAV che obbliga Telecom a girare all'autorità giudiziaria le segnalazioni su presunti illeciti che avvengono sulla propria rete; una pura formalità senza alcuna conseguenza pratica, secondo Telecom Italia.

La sconfitta di FAPAV riafferma i principi legali secondo i quali i diritti fondamentali dei cittadini non possono essere violati per dar seguito a semplici affermazioni di società private che vorrebbero sostituirsi all'autorità giudiziaria ed instaurare una forma parallela di "giustizia".

Allo stesso tempo rappresenta una rilevante riaffermazione degli articoli 12 e 15 della Direttiva sul commercio elettronico, le cui violazioni, invocate a gran voce dall'industria dei monopoli intellettuali e sostenute dall'ACTA, sancirebbero la fine dell'Internet che conosciamo.

Si tratta infine di una sentenza che a nostro avviso dimostra come l'attuale quadro legale sia perfettamente coerente, a differenza di quanto affermato da certe parti, con il recepimento di un particolare [articolo](http://blog.tntvillage.scambioetico.org/?p=4212) della Direttiva quadro del Telecoms Package. L'implementazione del Pacchetto Telecom dovrà avvenire entro il giugno 2011 e dovrà definitivamente seppellire qualsiasi velleità verso disconnessioni automatiche da Internet, come proposte dalla risposta graduale alla francese nella legge "Création et Internet" (c.d. HADOPI-1, peraltro già bocciata dal Consiglio Costituzionale francese), al di fuori di stringenti parametri di garanzia.
