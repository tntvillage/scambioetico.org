Title: Forti critiche ad ACTA al convegno organizzato da Google
Date: 2010-01-13 00:57
Author: paolojustice
Category: ACTA, Attivismo, Notizie, Policy
Tags: ACTA, copyright enforcement, mere conduit
Slug: forti-critiche-ad-acta-al-convegno-organizzato-da-google
Status: published

![TNT blog](http://blog.tntvillage.scambioetico.org/wp-content/uploads/2009/12/worldradar.jpg)**Google ha dedicato ad ACTA il primo convegno del 2010 a Washington D.C. Le industrie del monopolio intellettuale si rendono ridicole ma ACTA resta una minaccia alla libertà da non sottovalutare. Fra le dormite generali dei parlamenti nazionali, compreso quello italiano.**

  

**<!--more-->**

Chi ci segue, saprà che ACTA viene spacciato per un accordo commerciale quando in realtà è un accordo di natura legislativa che ha lo scopo di rendere le leggi di numerosissimi paesi ancora più rigide e severe nell'imposizione del copyright. Sono incluse sanzioni penali per le violazioni del copyright prive di scopo di lucro, responsabilità per gli intermediari quali ISP e host, abolizione del fair-use e della promozione all'interoperabilità e [molto altro ancora](http://blog.tntvillage.scambioetico.org/?p=4550).

Tutto quello che sappiamo di ACTA proviene da documenti trapelati, in quanto per la prima volta un accordo multilaterale sul copyright viene mantenuto segreto sia ai cittadini sia ai parlamenti nazionali. L'accesso ai documenti e la partecipazione ai negoziati viene tuttavia garantita alle grandi industrie del monopolio intellettuale, per la precisione a [42 persone](http://www.keionline.org/node/660) che le rappresentano.

Il 10 gennaio si è tenuta a Washington, come avevamo annunciato, la conferenza organizzata da Google su ACTA. Fra i panelist, Steve Metalitz, noto avvocato dell'industria del monopolio intellettuale; Jonathan Band, avvocato che rappresenta sia alcune biblioteche americane sia alcune società di ricerca avanzata; Jamie Love, firmatario e co-autore della [Carta di Barcellona](http://fcforum.net/), direttore di [Knowledge Ecology International](http://www.keionline.org) e presidente di [TACD](http://en.wikipedia.org/wiki/Trans_Atlantic_Consumer_Dialogue); e Ryan Clough, assistente all'ufficio legale della rappresentante al Congresso degli Stati Uniti Zoe Lofgren, nota per il suo impegno per i diritti civili.

Metalitz ha sostenuto che, siccome ACTA è ben visto da alcune grandi industrie, siccome queste grandi industrie rappresentano una parte consistente dell'economia occidentale, e siccome la pirateria sta facendo danni enormi, i governi devono sostenere un trattato così benefico. Jamie Love ha contestato i dati sui danni economici causati dalla pirateria citando diversi studi che dimostrano come tali danni siano immaginari, e Metalitz non ha potuto far altro che dichiarare che avrebbe indagato sulle ricerche citate da Love.

Love ha rincarato la dose sostenendo che ogni violazione del copyright, se interpretata come un danno economico per un certo settore, può essere però considerata un beneficio in altri settori, e ha fatto l'importante esempio di come alcune ricerche mediche abbiano salvato vite umane proprio perché hanno violato sia copyright sia brevetti.

Clough ha fatto notare che se il sistema usato dall'industria del copyright per dimostrare quanto grande essa sia da un punto di vista economico fosse applicato in qualsiasi altro settore, allora le industrie che traggono beneficio dalle eccezioni al copyright (eccezioni che per l'appunto sono proibite da ACTA) rappresenterebbero un'economia molto più grande. Pertanto, anche se si accettasse il sospetto approccio dell'industria del copyright, ACTA sarebbe comunque dannosa da un punto di vista economico.

Bend ha affermato che l'intero processo negoziale è assolutamente ridicolo. Nello stesso panel organizzato da Google diverse persone avevano visto i documenti concernenti ACTA, dopo aver firmato un accordo di riservatezza, ma parlando di ACTA dovevano sempre specificare che si stavano riferendo ai documenti trapelati, non a quelli per i quali erano tenuti alla riservatezza. Per la prima volta nella storia un accordo commerciale concernente il copyright viene tenuto segreto. Esistono, come ha fatto notare anche Love, organizzazioni mondiali specificamente preposte a trattare della proprietà intellettuale, come [WIPO](http://it.wikipedia.org/wiki/WIPO), l'agenzia delle Nazioni Unite che amministra e modifica tutti i trattati mondiali su copyright, brevetti e marchi commerciali. In WIPO la trasparenza delle trattative rende possibile ascoltare l'opinione dei consumatori, dei cittadini e di tutti i rappresentanti degli oltre 180 paesi che ne fanno parte. La segretezza di ACTA invece sbilancia l'intero processo e forgia un accordo scritto in pratica da pochi negoziatori di alcuni governi e di una ristretta parte dell'industria mondiale.

In effetti, Love ha fatto notare che ACTA è tutto quello che sono i precedenti accordi sul monopolio intellettuale, come i TRIPs, amputati di tutte le protezioni per i cittadini e per i consumatori e di tutti i fattori di bilanciamento del copyright.

Il motivo per cui ACTA è tenuto segreto appare a questo punto ovvio. Quando i temi di copyright e brevetti sono stati discussi in pubblico, qualsiasi estensione è stata fortemente combattuta da gruppi e da governi che sono diventati consapevoli del fatto che il monopolio intellettuale favorisce pochissime grandi industrie a scapito dei cittadini e soprattutto dei paesi in via di sviluppo. A peggiorar le cose [studi](http://blog.tntvillage.scambioetico.org/?p=4781) più recenti mostrano che il monopolio intellettuale è dannoso anche per un sistema economico basato sul liberismo.

ACTA, che a dispetto del nome ha poco a che fare con il commercio e con la contraffazione, ma è un sistema di policy laundering, che cioè mira a cambiare le leggi dei paesi sottoscrittori scavalcando lo scrutinio dei parlamenti nazionali (una tattica che anche in Europa può avere successo con il Trattato di Lisbona), privato della segretezza collasserebbe: le resistenze contro il monopolio intellettuale emerse sia nella popolazione mondiale negli ultimi 10 anni (si pensi solo al fenomeno di massa del file sharing o ai movimenti per l'accesso a prezzi ragionevoli ai farmaci salvavita), sia all'interno di WIPO, si ingigantirebbero di fronte ad un accordo che tenta di salvaguardare il copyright a scapito di diritti umani fondamentali come l'accesso ai farmaci e la libertà di espressione.

Le industrie del monopolio intellettuale non vogliono che ACTA sia reso pubblico perché hanno vergogna e paura della reazione di alcuni governi, dei parlamenti nazionali e dei cittadini se la consapevolezza diventasse mainstream.

Per loro fortuna molti parlamenti, compreso quello italiano, dormono. L'Italia sarà soggetta ad ACTA come paese dell'Unione Europea, la quale partecipa ai negoziati tramite alcuni rappresentanti del DG al Commercio. Dopo l'eventuale ratifica di ACTA, i parlamenti nazionali non avranno il potere di opporsi al trattato, lo potrà fare solo il Parlamento Europeo.

Tutti noi, comunque ci vogliamo o ci vogliano definire (consumatori, cittadini, attivisti...) dobbiamo agire per diffondere la consapevolezza e chiedere a gran voce ai nostri rappresentanti che i documenti dei negoziati debbano essere resi pubblici o almeno debbano essere resi disponibili ai parlamentari dei paesi che partecipano ai negoziati, al fine di consentirne uno scrutinio ponderato che possa portare alla decisione di proseguire oppure di ritirarsi dall'accordo prima che sia troppo tardi.
