Title: Google affronta ACTA, la minaccia globale alla libertà
Date: 2010-01-06 13:50
Author: paolojustice
Category: ACTA, Attivismo, Notizie
Tags: 3-strikes, ACTA, copyright enforcement, google, mere conduit
Slug: google-affronta-acta-la-minaccia-globale-alla-liberta
Status: published

![TNT blog](http://blog.tntvillage.scambioetico.org/wp-content/uploads/2009/12/worldradar.jpg)**Google dedica ad ACTA il primo convegno del 2010 a Washington D.C. Anche il gigante californiano teme che l'accordo segreto rappresenti una minaccia molto pericolosa per Internet ed invita tutti a sottoporre temi e domande.**

  

**<!--more-->**

[L'Anti Counterfeiting Trade Agreement (ACTA)](http://blog.tntvillage.scambioetico.org/?cat=272) suscita la massima preoccupazione anche in [Google](http://googlepublicpolicy.blogspot.com/2010/01/first-2010-google-dc-talk-on-acta.html). Il primo Google D.C. Talk dell'11 gennaio sarà dedicato proprio all'accordo che è stato negoziato in segreto negli ultimi 2 anni e che USA e una parte dell'Unione Europea vorrebbero ratificare nell'estate del 2010.

La conferenza sarà moderata da Rob Pegoraro, un giornalista del Washington Post che ha scritto, dal punto di vista americano, brillanti articoli concernenti ACTA, come [questo](http://www.washingtonpost.com/wp-dyn/content/article/2009/11/13/AR2009111300852.html).

Verranno affrontati importanti problemi: ACTA manterrà l'attuale bilanciamento fra le leggi sulla proprietà intellettuale tramite appropriate eccezioni per creatori e fruitori? Metterà a repentaglio il principio di mere conduit che ha consentito la nascita di tutti i servizi Internet? Incoraggerà i governi ad adottare misure di disconnessione automatica dalla rete del tipo "3-strikes"?

L'interesse di Google in materia è ovvio e in questo caso coincide pienamente con gli interessi dei cittadini di tutto il mondo. Andando ad imporre condizioni particolari agli intermediari (ISP, hosting, caching) per poter usufruire dello status di mere conduit, ACTA rende la gestione delle piattaforme che ospitano contenuti generati dagli utenti estremamente onerosa sia dal punto di vista tecnico sia da quello economico. Inoltre, volendo imporre il concetto (inesistente nella legislazione dell'Unione Europea, peraltro) di "favoreggiamento e incitamento alla violazione del copyright" come reato penale, creerebbe di fatto una situazione insostenibile per migliaia di siti e per i motori di ricerca (si pensi anche solo ai potenziali problemi di un link).

Piattaforme importantissime per Internet come i motori di ricerca e piattaforme UGC come YouTube e i social network diventerebbero difficilmente gestibili e la loro stessa sopravvivenza sarebbe messa a repentaglio.

Google invita tutti a sottoporre le domande di interesse che dovrebbero essere trattate durante il talk al seguente indirizzo: <http://moderator.appspot.com/#16/e=126b7b>
