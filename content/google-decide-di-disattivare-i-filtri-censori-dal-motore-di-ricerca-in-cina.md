Title: Google decide di disattivare i filtri censori dal motore di ricerca in Cina
Date: 2010-01-13 02:52
Author: paolojustice
Category: Attivismo, Notizie, Policy
Tags: censura, copyright, google, internet
Slug: google-decide-di-disattivare-i-filtri-censori-dal-motore-di-ricerca-in-cina
Status: published

![TNT blog](http://blog.tntvillage.scambioetico.org/wp-content/uploads/2010/01/logo_cn.gif){width="128"" height="51"}**A seguito di un esteso attacco che mirava fra l'altro a compromettere gli account Gmail di attivisti per i diritti umani in Cina, Google decide unilateralmente di disattivare dal suo motore di ricerca i filtri a loro tempo installati in accordo con il governo di Pechino. Una decisione che potrebbe avere conseguenze importanti e che potrebbe essere motivata anche da ragioni non dichiarate.**

  

**<!--more-->**

Tramite il blog ufficiale, e a firma di David Drummond, "boss" del reparto legale di Big G, Google [poche ore fa ha reso noto](http://googleblog.blogspot.com/2010/01/new-approach-to-china.html):

"Come molte altre ben note organizzazioni, affrontiamo cyber-attacchi di varia natura su base regolare. A metà dicembre, abbiamo individuato un attacco proveniente dalla Cina altamente sofisticato e mirato su una nostra infrastruttura corporativa che è risultato in un furto di proprietà intellettuale a danno di Google. Tuttavia, è diventato ben presto chiaro che quello che inizialmente sembrava essere solamente un incidente di sicurezza --sebbene significativo-- era qualcosa di decisamente diverso.

Primo, questo attacco non è stato effettuato solo su Google. Durante la nostra indagine abbiamo scoperto che almeno altre venti società dei più svariati settori --Internet, finanza, tecnologia, media, chimica--sono state attaccate in maniera simile. Stiamo attualmente rendendo nota la cosa a quelle società, e stiamo anche lavorando con le competenti autorità americane.

Secondo, abbiamo evidenze che suggeriscono che uno scopo primario degli attaccanti era di accedere agli account Gmail degli attivisti per i diritti umani in Cina. In base alla nostra indagine finora riteniamo che il loro attacco non abbia raggiunto lo scopo. Solo due account Gmail sembrano essere stati violati, e questa attività è rimasta limitata ad informazioni sull'account (per es. data di creazione dello stesso) e alle linee dell'oggetto, piuttosto che al contenuto delle e-mail stesse.

Terzo, come parte dell'indagine ma indipendentemente dall'attacco abbiamo scoperto che gli account di dozzine di utenti Gmail dagli Stati Uniti, Cina ed Europa che sono difensori dei diritti umani in Cina hanno avuto accesso da terze parti. Gli accessi a questi account non sono stati determinati da falle nella sicurezza di Google, ma molto probabilmente come conseguenza di truffe tramite phishing o malware installato nei computer degli utenti.

Abbiamo già usato le informazioni raccolte da questo attacco per fare migliorie architetturali e infrastrutturali che miglioreranno la sicurezza per Google e per i nostri utenti.  
\[...\]

Abbiamo intrapreso l'inusuale passo di condividere le informazioni su questi attacchi con un vasto pubblico non solo a causa delle implicazioni per la sicurezza e per i diritti umani per quello che abbiamo scoperto, ma anche perché queste informazioni vanno al cuore di un dibattito globale molto più ampio sulla libertà di espressione.  
\[...\]

Abbiamo lanciato Google.cn nel gennaio 2006 ritenendo che i benefici di un aumentato accesso all'informazione per la popolazione cinese e un Internet più aperto bilanciavano il nostro disagio nell'acconsentire a censurare alcuni risultati. All'epoca avevamo messo in chiaro che "*controlleremo attentamente le condizioni in Cina, comprese nuove leggi e ulteriori restrizioni ai nostri servizi. Se constateremo di non poter raggiungere gli obiettivi stabiliti non esiteremo a riconsiderare il nostro approccio in Cina*".

Questi attacchi e la sorveglianza che essi hanno fatto scoprire --combinati con i tentati negli anni passati di limitare ulteriormente la libertà d'espressione sul web-- ci hanno portato a concludere che dovremmo rivedere la fattibilità delle nostre operazioni commerciali in Cina. Abbiamo deciso che non vogliamo più continuare a censurare i nostri risultati su Google.cn, e quindi nelle prossime settimane discuteremo con il governo cinese la base su cui potremmo operare un motore di ricerca non filtrato nella legalità, se possibile. Siamo consapevoli che questo può facilmente significare dover chiudere Google.cn e potenzialmente i nostri uffici in Cina.

La decisione di rivedere le nostre operazioni commerciali in Cina è stata incredibilmente difficile, e sappiamo che avrà conseguenze potenziali di vasta portata. Vogliamo mettere in chiaro che questa mossa è voluta dai nostri dirigenti negli Stati Uniti, senza che i nostri impiegati in Cina, che hanno lavorato in maniera incredibilmente dura per fare di Google.cn il successo che è oggi, ne fossero consapevoli o coinvolti. Ci impegneremo a lavorare responsabilmente per risolvere i difficilissimi problemi sollevati."

Alcune voci non confermate sostengono che il vero motivo del cambiamento di strategia di Google è che degli hacker incaricati dal governo cinese siano stati scoperti a prelevare codice sorgente Google; l'attacco alle caselle Gmail sarebbe precedente a questi avvenimenti, che avrebbero rappresentato la classica "goccia che fa traboccare il vaso". Nei prossimi giorni cercheremo di avere informazioni ulteriori su questo primo cyber-giallo del 2010.

\[AGGIORNAMENTO ORE 3:00 AM\] Stanno giungendo segnalazioni secondo le quali le ricerche di immagini relative a "Tiananmen" stanno ora ricomparendo su Google.cn. Compresa la storica immagine del ragazzo che fermava i carri armati. Si veda <http://images.google.cn/images?hl=zh-CN&source=hp&q=Tiananmen>, seconda pagina.
