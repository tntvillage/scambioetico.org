Title: Il Consiglio dell'Unione Europea chiede le scuse del Parlamento
Date: 2009-09-30 18:09
Author: paolojustice
Category: Attivismo
Tags: 3-strikes, conciliazione, consiglio, discriminazioni, emendamento 138, HADOPI, net neutrality, pacchetto telecom, Parlamento Europeo, telecoms package
Slug: il-consiglio-dellunione-europea-chiede-le-scuse-del-parlamento
Status: published

![TNT blog](http://blog.tntvillage.scambioetico.org/wp-content/uploads/2009/09/smigol.jpg){width="199" height="152"}**I triloghi dell'ultima notte sul Telecoms Package, che nella forma attuale accelererà la chiusura di Internet, assumono contorni surreali quando i rappresentanti del Consiglio, secondo alcune fonti,  esigono le scuse dal Parlamento per aver osato opporsi ai governi dei Paesi Membri.  Una ferma posizione dei parlamentari fa sperare che i giochi sull'emendamento 138, e con esso un'ancora di salvezza per la Rete, non siano ancora fatti.**

**<!--more-->**

Nel Parlamento Europeo a Bruxelles il grande bar "Mickey Mouse" evoca un'immagine allo stesso tempo divertente e inquietante... Topolino al Parlamento Europeo...

Il non proprio rassicurante legame mentale che si viene a formare sarebbe potuto uscire rafforzato due giorni orsono. Durante la prima riunione di conciliazione dei 27 delegati del Parlamento, l'ex relatore Malcolm Harbour, colui che si è fermamente battuto per inserire nella direttiva servizio universale e **diritti degli utenti** le autorizzazioni di blocchi, filtri e restrizioni ("*...condizioni che limitano l'accesso a e/o l'uso di servizi e applicazioni...*") ai danni dei cittadini europei e per la gioia delle telcos, ha passato un tempo lunghissimo a ricordare che non si è mai dimesso da relatore e che l'attuale versione del Pacchetto è un capolavoro di negoziati fra lui, i governi e le grandi società (ma Harbour non era relatore di IMCO, il Comitato per il mercato interno e **per i consumatori**?).

Con il passare dei minuti l'attaccamento di Harbour al Telecoms Package e l'ossessività con cui ripeteva gli stessi concetti ha fatto ricordare a qualcuno un personaggio di tolkieniana memoria... "...il mio Pacchetto... il mio tessssoro...".

A completare il quadro, la pavida decisione dei parlamentari del comitato di conciliazione, i quali, con le notevoli eccezioni dei gruppi dei Verdi e dei Verdi di Sinistra, hanno ritenuto opportuno non portare in conciliazione alcuna parte del Pacchetto, eccetto l'emendamento 138, l'unico fra tutti gli articoli che nel mare magnum delle 5 direttive potrebbe far qualcosa per impedire la chiusura di Internet.

Nei triloghi di questa notte fra Consiglio, Parlamento e Commissione, il tono però è cambiato e i rappresentanti del Parlamento hanno mostrato la dignità che dovrebbe essere propria dei massimi rappresentanti dei cittadini europei. Assente Malcolm Harbour (che non fa più parte dell'EPP ma che ormai ha fatto più danni della grandine), la discussione è entrata nel vivo.

La Commissione, per bocca del Commissario per la società dell'informazione M.me Viviane Reding, avendo chiaramente sentito la pressione proveniente dalle dichiarazioni americane di FCC e del Presidente Obama, che hanno correttamente individuato nella difesa della Neutralità della Rete il requisito chiave per lo sviluppo sociale, economico e scientifico degli Stati Uniti d'America, ha cercato di minimizzare, ma ne è uscito un discorso bizzarro e contraddittorio.

Dopo aver sostenuto che l'Unione Europea non deve scimmiottare paesi esteri, il Comissario Reding ha proseguito dicendo che la Neutralità della Rete è un problema che affligge gli Stati Uniti, non l'Europa, e che non dobbiamo crearci immaginarie difficoltà che al limite possono essere reali in un altro continente. Viene da chiedersi se M.me Reding sia al corrente del fatto che in Spagna, Italia, Francia e Germania le principali società mobili blocchino l'uso del VoIP, Skype incluso, e dei newsgroups, e che British Telecom e altri operatori abbiano ufficialmente in progetto di bloccare o rallentare drammaticamente i contenuti video di quei distributori che non pagheranno delle tariffe addizionali: cioè non sarà più sufficiente pagare volume di traffico e/o larghezza di banda, ma ci vorranno anche dei "pagamenti addizionali" per avere la garanzia che i propri contenuti vengano correttamente veicolati da una certa società di telecomunicazioni.

M.me Reding, nota anche come "la Signora delle inversioni a U", come fu definita alcuni mesi fa dalla ricercatrice Monica Horten, ha concluso con una clamorosa, per l'appunto, inversione a U rispetto a tutto quello che aveva detto in precedenza, dichiarando che le istituzioni europee devono prendere iniziative attive per difendere il carattere aperto di Internet.

I rappresentanti del Consiglio dei Ministri hanno ribadito invece la necessità di cancellare del tutto l'emendamento 138 e di sostituirlo con la poco convincente versione "annacquata" di compromesso che era saltata fuori durante la seconda lettura, non adottata dal Parlamento.

Secondo alcune fonti, i funzionari si sono mostrati estremamente seccati dal fatto che il Parlamento, sia in prima sia in seconda lettura, avesse difeso le libertà fondamentali dei cittadini europei approvando l'emendamento 138, che vieta la limitazione di tali libertà (e quindi le disconnessioni automatiche da Internet sulla base di sospetti), in assenza della sentenza di un magistrato. Così seccati, parrebbe, da giungere al punto di chiedere le scuse del Parlamento per aver tenuto un'opinione diversa da quella dei governi nazionali (e viene da chiedere a questi signori, se la notizia fosse confermata, cosa ci starebbe a fare il Parlamento allora).

Interessante notare che il Consiglio non avrebbe fornito alcuna spiegazione in merito al **perché** un emendamento che semplicemente non fa nulla di più che ribadire le libertà fondamentali e i diritti civili dei cittadini debba essere cancellato.

A quel punto si è verificata un'opposizione ferma, molto ferma, contro la volontà del Consiglio, da parte dei parlamentari di EPP (**Quadras** e **Ruel**) e S&D (**Trautmann**). Questi si sono opposti in toto a rinegoziare il 138 accettando il testo voluto dal Consiglio. Se rinegoziazione ci deve essere, che sia reale, non si può partire dal testo del Consiglio e tanto meno accettarlo supinamente, cosa che non sarebbe affatto un "compromesso".

Vedremo se le posizioni dei delegati del Parlamento terranno alla prova del tempo, dei negoziati e delle pressioni esterne. La prossima riunione di conciliazione è prevista, con possibilità di modifica della data, per il 7 ottobre: nel frattempo invitiamo a sostenere gli europarlamentari comunicando loro che l'emendamento 138 originale, o comunque un emendamento di compromesso che contenga le parole "...*prior judicial ruling*...", è vitale per la difesa delle libertà in Europa.

Ci auspichiamo che il Parlamento Europeo non si lasci sfuggire l'opportunità di difendere ancora una volta le libertà dei cittadini europei.

### Amendment 138 (art. 8.4 h, Framework Directive, Trautmann report) - testo veramente efficace per la protezione delle libertà fondamentali, adottato dal Parlamento numerose volte  nel Comitato ITRE e in ogni singola riunione plenaria con maggioranze schiaccianti (anche 88%): {#amendment-138-art.-8.4-h-framework-directive-trautmann-report---testo-veramente-efficace-per-la-protezione-delle-libertà-fondamentali-adottato-dal-parlamento-numerose-volte-nel-comitato-itre-e-in-ogni-singola-riunione-plenaria-con-maggioranze-schiaccianti-anche-88 style="text-align: justify;"}

### **applying the principle that no restriction may be imposed on the fundamental rights and freedoms of end-users, without a prior ruling by the judicial authorities, notably in accordance with Article 11 of the Charter of Fundamental Rights of the European Union on freedom of expression and information, save when public security is threatened in which case the ruling may be subsequent** {#applying-the-principle-that-no-restriction-may-be-imposed-on-the-fundamental-rights-and-freedoms-of-end-users-without-a-prior-ruling-by-the-judicial-authorities-notably-in-accordance-with-article-11-of-the-charter-of-fundamental-rights-of-the-european-union-on-freedom-of-expression-and-information-save-when-public-security-is-threatened-in-which-case-the-ruling-may-be-subsequent style="text-align: justify;"}
