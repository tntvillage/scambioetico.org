Title: Internet: cittadini italiani spiati illegalmente?
Date: 2010-01-19 22:41
Author: paolojustice
Category: Attivismo, Notizie, Policy
Tags: censura, copyright, privacy
Slug: internet-cittadini-italiani-spiati-illegalmente
Status: published

![TNT blog](http://blog.tntvillage.scambioetico.org/wp-content/uploads/2010/01/Privacy.jpg)</a>**Le forze dell'ordine aiutano le industrie dell'audiovisivo a spiare illegalmente gli utenti Internet? Riportiamo le dichiarazioni di Marco Beltrandi, deputato radicale, e Luca Nicotra, segretario dell'associazione radicale Agorà Digitale in merito ad un'interrogazione parlamentare sulla vicenda.  
**  
  

**<!--more-->**

Siamo in presenza di una vicenda oscura, sulla quale urge fare chiarezza e che in apparenza condensa una serie di gravissime violazioni della normativa sulla privacy. Gli antefatti sono esemplarmente riportati dall'avv. Guido Scorza presso [Punto Informatico](http://punto-informatico.it/2786807/PI/Commenti/sia-fapav-sua-volonta.aspx): in sostanza FAPAV ha trascinato in via d'urgenza Telecom Italia in tribunale sostenendo che centinaia di migliaia di suoi utenti violerebbero la normativa sul diritto d'autore e richiedendo quindi l'inibizione all'accesso ad una serie di siti e il riconoscimento della corresponsabilità di Telecom Italia.

La FAPAV stessa dichiara: *La Fapav ha chiesto al giudice romano di fornire i nominativi di chi scarica illegalmente, di oscurare l’accesso ai siti di file sharing e di inviare avvisi a coloro che commettono violazioni al diritto d’autore.*

Avevamo avuto avvisaglie in questo senso da diversi mesi, da quando, cioè, nel maggio 2009, la FAPAV aveva intimato a Telecom Italia di comunicare alle autorità di pubblica sicurezza "i dati idonei a consentire a quest'ultima di adottare gli interventi di sua competenza" nei confronti di coloro che si rendono responsabili di aver scaricato illegalmente dalla rete contenuti audiovisivi protetti dal diritto d'autore.

Come faceva notare al tempo l'avv. Fulvio Sarzana: *Come fa la FAPAV a sapere che ci sono elenchi di nomi da consegnare all'Autorità giudiziaria? Lo presume o ne è certa? E in questo ultimo caso come fa a sapere che ci sono soggetti che scaricano musica o film senza adottare meccanismi di tracciamento degli IP o, ancor più grave, sistemi di intercettazione dei flussi telematici?*

Non possiamo che approvare l'iniziativa di Agorà Digitale e ci auspichiamo che il Parlamento sia pienamente informato e che le autorità competenti accertino se sono state commesse delle illegalità ai danni dei cittadini italiani.

Riportiamo la dichiarazione di Marco Beltrandi e Luca Nicotra apparsa sul sito di [Agorà Digitale](http://www.agoradigitale.org/le-forze-dellordine-aiutano-le-industrie-dellaudiovisivo-spiare-illegalmente-gli-utenti-si-riferisca).

*Gli utenti della rete italiani sono costantemente sorvegliati e monitorati dalle industrie dell'audiovisivo. Si tratta di un fenomeno intollerabile che le cronache degli ultimi giorni suggeriscono avere una diffusione maggiore di quella che ci si poteva immaginare e su cui è certamente urgente che la magistratura indaghi, avendo già condannato pratiche analoghe in occasione del famoso caso **Peppermint**.*

*Ma c'è un'altro punto ancora più inquietante che a molti sembra essere sfuggito. La Federazione antipirateria televisiva (**Fapav**), l'ente che ha effettuato il monitoraggio per conto delle industrie dell'audiovisivo, collabora costantemente con referenti istituzionali e con le Forze dell'Ordine operative sull'intero territorio, per creare un costante flusso di scambi informativi.*

*Temiamo che proprio da tale collaborazione la Fapav possa ricavare parte delle sue informazioni sugli utenti e che le forze dell'ordine e le istituzioni siano in qualche modo informate delle attività di monitoraggio illecito compiuto dalla Fapav. Si tratterebbe di un fatto molto grave, relativamente al quale prosegue l’azione congiunta dell’associazione radicale Agorà Digitale con i deputati radicali. Infatti oggi abbiamo depositato una interrogazione a prima firma Marco Beltrandi, deputato radicale eletto nelle liste del PD, affinchè il Governo faccia chiarezza al più presto sui fatti denunciati.*
