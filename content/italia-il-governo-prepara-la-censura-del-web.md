Title: Italia: il Governo prepara la censura del Web?
Date: 2009-12-16 21:47
Author: paolojustice
Category: Attivismo, Notizie, Policy
Tags: censura, internet, world wide web
Slug: italia-il-governo-prepara-la-censura-del-web
Status: published

![TNT blog](http://blog.tntvillage.scambioetico.org/wp-content/uploads/2009/12/Censorship-774141.jpg){width="128" height="128"}**Le dichiarazioni del Ministro dell'Interno Maroni fanno temere che il governo italiano abbia intenzione di proporre misure censorie su una piccola ma importantissima parte di Internet: il World Wide Web. Riportiamo il comunicato stampa della Free Hardware Foundation alla vigilia delle paventate proposte censorie.**

  

**<!--more-->**

Free Hardware Foundation  
Comunicato Stampa  
16 Dicembre 2009  
For Immediate Release

**“Giù le mani dal web. Vanno perseguiti i reati non limitata la libertà di parola, di critica e di satira.”**

Il ministro dell'Interno Roberto Maroni ha annunciato l'ennesimo giro di vite sull'informazione via Internet. Noi non siamo d'accordo. Non si può osannare la rete quando viene usata dagli studenti iraniani e poi pretendere di zittirla quando viene usata per criticare il governo italiano.

**Facciamo notare** che alcuni comportamenti in rete, seppure non sempre condivisibili, rimandano all'esercizio del diritto di critica, di satira e alla libertà di espressione. Quanto accaduto in alcuni social network nei giorni scorsi in relazione alla riprovevole aggressione subita dal presidente del Consiglio, seppure di cattivo gusto, si configura più come un comportamento ludico e sarcastico che come istigazione alla violenza. La violenza, quella vera, è quando chi ne ha i mezzi pretende di limitare le libertà altrui.  
**Siamo preoccupati** per i rumors che vorrebbero un D'Alia bis e corsie preferenziali per perseguire comportamenti presunti delittuosi in rete, siamo preoccupati per i rumors che vorrebbero attuare il sequestro preventivo di siti i cui contenuti potrebbero eventualmente violare le leggi.  
**Ricordiamo** che le leggi esistenti già consentono di punire le violazioni della legge. E che le modalità esistenti di applicazione di essa sono più che adeguate.

Le idee, anche quelle che non ci piacciono, si combattono con le idee, non con l'uso spropositato della forza, né con le intimidazioni.

Nessuno pensi di limitare la libertà che Internet promuove e rappresenta. Ci opporremo.

I diritti vanno contemperati e i cittadini tutti vanno rispettati, in accordo alla nostra Costituzione.

*Free Hardware Foundation  
La finalità primaria della Free Hardware Foundation è la promozione, il sostegno e la diffusione di quegli strumenti materiali o immateriali che garantiscano, l'accessibilità, l'evoluzione, la condivisione e la diffusione della conoscenza, della cultura e del sapere, liberamente e in maniera paritaria per tutti gli esseri umani.*

**Per contatti e informazioni  
<info@fhf.it> - [http://fhf.it](http://www.fhf.it)**
