Title: Italia: prosegue l'attacco a Internet, Google condannato
Date: 2010-02-24 13:21
Author: paolojustice
Category: Attivismo, Notizie, Policy
Slug: italia-prosegue-lattacco-a-internet-google-condannato
Status: published

![TNT blog](http://blog.tntvillage.scambioetico.org/wp-content/uploads/2010/01/CENSORSHIP.JPG){width="203" height="151"}**Condannati dal tribunale di Milano tre dirigenti di Google, ritenuti colpevoli per la pubblicazione di un video su <span style="text-decoration: line-through;">YouTube</span> Google Video che mostrava un ragazzo insultato e vessato da coetanei. Il mancato rispetto da parte del tribunale di Milano del principio di mere conduit rappresenta una condizione che inevitabilmente porta all'impossibilità di offrire servizi su Internet.**

**<!--more-->**

\[EDIT: ci scusiamo per l'imprecisione: il video incriminato/incriminante venne inserito in Google Video, non in YouTube\]

Sei mesi di reclusione per tre dirigenti Google, condannati in primo grado dal giudice Oscar Magi per violazione della privacy a causa di un video caricato da terzi (e non visionato dai dirigenti di Google) su <span style="text-decoration: line-through;">YouTube</span> Google Video che mostrava un ragazzo con disabilità insultato e vessato da suoi coetanei. David Carl Drummond, ex presidente di Google Italy e ora senior vice presidente, George De Los Reyes, membro del cda di Google Italy ora in pensione, e Peter Fleischer, responsabile delle strategie per la privacy per l'Europa di Google Inc. sono invece stati assolti dall'imputazione di diffamazione.

I genitori del ragazzo avevano ritirato la querela contro Google, mentre l'associazione ViviDown e il Comune di Milano, costituitisi per presunto reato di diffamazione, non saranno risarciti a causa dell'assoluzione in merito a quel capo di imputazione. Il video che ha causato la condanna era stato caricato da terze persone (certamente nessun dipendente di Google!) su YouTube l'8 settembre del 2006 e rimosso in novembre immediatamente (un paio d'ore) dopo la richiesta di rimozione.

La sentenza, per quanto di primo grado e contro la quale Google ricorrerà in appello, rappresenta un ulteriore importante passo verso la chiusura dei servizi Internet che ospitano contenuti generati dagli utenti in Italia, come YouTube, Facebook, Flickr, Twitter ecc., in quanto carica l'intermediario della responsabilità di quanto viene svolto da terze parti e dell'onere di un controllo preventivo su tutti i contenuti immessi dagli utenti. Questo bizzarro punto di vista è peculiare per Internet, perché nessuno nella storia delle comunicazioni e delle telecomunicazioni se ne è mai uscito sancendo la responsabilità delle compagnie telefoniche per le telefonate che potrebbero rappresentare un reato oppure chiedendo il carcere per i dirigenti di Poste Italiane in quanto alcuni reati si compiono tramite lettere e pacchi.

Soprattutto, in attesa delle motivazioni, la sentenza appare violare palesemente gli articoli, che riportiamo più avanti, 14 e 15 della Direttiva sul commercio elettronico [2000/31/CE](http://eur-lex.europa.eu/LexUriServ/LexUriServ.do?uri=CELEX:32000L0031:IT:HTML), fedelmente implementata in Italia dal d.lgs 70/2003, che sancisono molto chiaramente sia la proibizione per gli Stati Membri di imporre agli intermediari (ISP e in questo caso host come YouTube) un obbligo generale di sorveglianza sui contenuti immessi dagli utenti, sia, per gli stessi contenuti, la non responsabilità degli intermediari, sotto certi parametri che Google rispetta pienamente.

Giova [ricordare](http://blog.tntvillage.scambioetico.org/?p=5062) che **l'attribuzione di responsabilità agli intermediari è la strategia perseguita dal governo cinese per ottenere la censura in Internet**.

Occorre infine tenere presente che i tentativi di attribuire responsabilità agli intermediari caratterizzano la strategia dell'industria dell'intrattenimento che vede nelle piattaforme UGC come YouTube dei concorrenti da affrontare non in un libero mercato ma tramite soffocamento tramite iniqui accordi multilaterali come [ACTA](http://blog.tntvillage.scambioetico.org/?p=5435) che per l'appunto si prefiggono di caricare i provider dei servizi della società dell'informazione della responsabilità delle azioni in rete degli utenti.

> Articolo 14
>
> "Hosting"
>
> 1\. Gli Stati membri provvedono affinché, nella prestazione di un servizio della società dell'informazione consistente nella memorizzazione di informazioni fornite da un destinatario del servizio, il prestatore non sia responsabile delle informazioni memorizzate a richiesta di un destinatario del servizio, a condizione che detto prestatore:
>
> a\) non sia effettivamente al corrente del fatto che l'attività o l'informazione è illecita e, per quanto attiene ad azioni risarcitorie, non sia al corrente di fatti o di circostanze che rendono manifesta l'illegalità dell'attività o dell'informazione, o
>
> b\) non appena al corrente di tali fatti, agisca immediatamente per rimuovere le informazioni o per disabilitarne l'accesso.
>
> 2\. Il paragrafo 1 non si applica se il destinatario del servizio agisce sotto l'autorità o il controllo del prestatore.
>
> 3\. Il presente articolo lascia impregiudicata la possibilità, per un organo giurisdizionale o un'autorità amministrativa, in conformità agli ordinamenti giuridici degli Stati membri, di esigere che il prestatore ponga fine ad una violazione o la impedisca nonché la possibilità, per gli Stati membri, di definire procedure per la rimozione delle informazioni o la disabilitazione dell'accesso alle medesime.
>
> Articolo 15
>
> Assenza dell'obbligo generale di sorveglianza
>
> 1\. Nella prestazione dei servizi di cui agli articoli 12, 13 e 14, gli Stati membri non impongono ai prestatori un obbligo generale di sorveglianza sulle informazioni che trasmettono o memorizzano né un obbligo generale di ricercare attivamente fatti o circostanze che indichino la presenza di attività illecite.
>
> 2\. Gli Stati membri possono stabilire che i prestatori di servizi della società dell'informazione siano tenuti ad informare senza indugio la pubblica autorità competente di presunte attività o informazioni illecite dei destinatari dei loro servizi o a comunicare alle autorità competenti, a loro richiesta, informazioni che consentano l'identificazione dei destinatari dei loro servizi con cui hanno accordi di memorizzazione dei dati.
