Title: La Dichiarazione Scritta contro ACTA vive
Date: 2010-07-08 14:44
Author: paolojustice
Category: Attivismo, Notizie, Policy
Tags: ACTA, dichiarazione scritta, WD 12/2010
Slug: la-dichiarazione-scritta-contro-acta-vive
Status: published

![TNT blog](http://blog.tntvillage.scambioetico.org/wp-content/uploads/2010/01/noalacta.jpg){width="160" height="107"}<strong>Scadevano oggi i termini per la raccolta delle firme degli europarlamentari per la Dichiarazione Scritta 12/2010. La Dichiarazione non ha raggiunto per un soffio la maggioranza qualificata e per questo motivo il Presidente del Parlamento Europeo Buzek ha acconsentito ad estendere i termini di raccolta firme al 9 settembre. Data l'importanza che ACTA avrà nella nostra vita di tutti i giorni, il rinvio della scadenza è stato accolto con entusiasmo dalle varie organizzazioni che difendono i diritti civili, l'accesso ai farmaci e la Neutralità della Rete.

<!--more--></strong>

Grazie alla notevole pressione esercitata dalle iniziative di moltissimi cittadini e organizzazioni non governative, e grazie alla pressione interna ai vari gruppi politici, la Dichiarazione Scritta 12/2010 su ACTA ha superato le 300 firme. La maggioranza qualificata per l'approvazione della Dichiarazione e quindi la sua trasformazione in posizione ufficiale del Parlamento e trasmissione alla Commissione è di 369 firme.

In considerazione di quanto questo risultato sia vicino all'obiettivo, il Presidente del Parlamento Europeo Jerzy Buzek ha accettato la richiesta dei primi firmatari di posporre la data di scadenza al 9 settembre. Questo consente alla Dichiarazione di avere un'ulteriore settimana di sessione plenaria a Strasburgo per tentare di raggiungere la maggioranza qualificata.

Sono state raggiunte **353 firme**; questo significa che alla prossima plenaria saranno necessarie altre 16 firme per raggiungere l'obiettivo, che a questo punto sembra davvero a portata di mano. Ieri c'è stata una firma significativa: quella del MEP Joseph Daul, Presidente del gruppo europarlamentare del PPE, il gruppo che ha la maggioranza relativa in Parlamento.

Duole vedere, da italiani, che un vicepresidente di un gruppo come l'S&D, che si proclama attento ai diritti e alle libertà dei cittadini (cioè l'on. Susta del Partito Democratico, si veda la sua [risposta](http://blog.tntvillage.scambioetico.org/?p=6487#cosafanno) al nostro invito alla firma), porti argomentazioni poco convincenti, e contrarie a quelle della grande maggioranza dei suoi colleghi, per spiegare la sua decisione di non firmare.

I dati ufficiali, compresi i nomi dei firmatari, saranno riportati con il massimo risalto su questo blog, sul wiki de La Quadrature du Net e sul [wiki di WeRebuild](http://werebuild.eu/wiki/WD122010_Italian.signatories), ai link più volte citati negli articoli precedenti, appena disponibili.
