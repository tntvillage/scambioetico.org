Title: La FCC proporrà regole per il rispetto della Net Neutrality
Date: 2009-09-19 01:53
Author: paolojustice
Category: Attivismo
Tags: discriminazioni, FCC, Genachowski, net neutrality, Obama, principi, telecoms package
Slug: la-fcc-proporra-regole-per-il-rispetto-della-net-neutrality
Status: published

![TNT blog](http://blog.tntvillage.scambioetico.org/wp-content/uploads/2009/09/support-net-neutrality.jpg){width="240" height="178"}**La massima autorità regolatoria americana per le telecomunicazioni proporrà lunedì delle regole precise per il rispetto della Net Neutrality. Il governo americano è perfettamente consapevole dell'importanza primaria della Net Neutrality. Il Parlamento Europeo e il Consiglio dell'Unione sono chiamati a far tesoro dell'illuminante esempio per evitare di compromettere gravemente la posizione dell'Europa.**

**<!--more-->**

Il presidente della Federal Communication Commission, Julius Genachowski, dovrebbe tenere un discorso già lunedì prossimo per annunciare i passi che la commissione intende prendere per [proporre 4 regole che tutelino effettivamente la Net Neutrality](http://online.wsj.com/article/SB125329467451823485.html).

Contrariamente a quanto diversi gruppi di influenza in Europa vorrebbero far credere, la Net Neutrality è un prerequisito essenziale affinché l'Internet che conosciamo non venga chiusa e anzi continui nella sua straordinaria opera di supporto al commercio, al sociale, alle comunicazioni, alla scienza e alla libertà di espressione e di accesso alle informazioni.

La posizione della FCC, e dello stesso Presidente Obama, che considera vitale per gli interessi degli Stati Uniti e dei suoi cittadini preservare la Net Neutrality, dimostra che:

-   ### **la Net Neutrality è chiaramente e tecnicamente definita, non si tratta di un "concetto astratto";**

-   ### **la Net Neutrality è un argomento di primaria importanza, non si tratta di un concetto superato o addirittura "morto e sepolto";**

-   ### **la Net Neutrality è essenziale per mantenere il carattere innovativo e aperto di Internet: non è, come affermato dalla [Net Confidence Coalition](http://www.laquadrature.net/files/net.confidence.coalition.pdf) in sede europea, uno "strumento" dannoso per la Rete.**

Il Telecoms Package, che sta entrando nella delicata fase di terza lettura con conciliazione, non preserva la Net Neutrality, ma al contrario [contiene disposizioni](http://blog.tntvillage.scambioetico.org/?p=3511) che ne autorizzano ed incoraggiano le violazioni. Per questo motivo è dovere del Parlamento Europeo e del Consiglio dell'Unione agire concretamente durante la fase di conciliazione per porre rimedio, nelle direttive accesso, autorizzazione, quadro e servizio universale e diritti degli utenti, a questa situazione.

In Europa numerose società di telecomunicazioni bloccano servizi e applicazioni VoIP come Skype (Telefonica, Deutsche Telekom e da novembre Vodafone); deprioritizzano o filtrano il traffico p2p, che è essenziale [per il commercio delle  imprese](http://docs.google.com/Doc?docid=0AV5y4tBZ4FWwZGR0N2JudDdfMmN4Y3o1d2d2&hl=en) e per garantire ai cittadini la capacità di disseminare i propri contenuti nella Rete senza dover ricorrere a costosi server e larghezza di banda (Tele2, da novembre Vodafone); progettano di introdurre limiti di larghezza di banda allo streaming, [chiedendo pagamenti aggiuntivi per rimuovere tali limiti (British Telecom)](http://www.webtvwire.com/bt-threatens-bbc-iplayer-youtube-etc-pay-up-or-else-face-bandwidth-throttling/).

Con il Pacchetto Telecom nella forma attuale, potrebbero continuare a fare questo e molto altro (bloccare applicazioni e contenuti concorrenti, nonché siti web; garantire le interconnessioni con ISP più piccoli senza rispettare una particolare QoS).

**La coalizione Opennet e ScambioEtico continueranno ad impegnarsi per far comprendere l'importanza della Net Neutrality alle istituzioni europee, e per far questo avranno bisogno del massimo supporto possibile da parte di tutti.** Ci si aspetta che le parti di Pacchetto Telecom che verranno discusse in conciliazione saranno selezionate durante gli ultimi giorni di settembre: il tempo a disposizione è pertanto poco, continuate a seguire le nostre iniziative se volete opporvi concretamente alla chiusura dell'Internet che conosciamo in Europa.

[Clickate qui per approfondimenti sull'importanza della Net Neutrality.](http://blog.tntvillage.scambioetico.org/?p=3405)
