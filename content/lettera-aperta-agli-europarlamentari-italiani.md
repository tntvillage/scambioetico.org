Title: Lettera aperta agli europarlamentari italiani
Date: 2009-09-19 12:33
Author: dilling
Category: Notizie
Slug: lettera-aperta-agli-europarlamentari-italiani
Status: published

**Egregio Onorevole Membro del Parlamento Europeo,**

**Le scrivo perché profondamente preoccupato di quanto potrebbe uscire dalla Commissione di Conciliazione per la terza lettura del Pacchetto Telecom.**

<!--more-->

Ho il serio timore che in questa fase si tenterà di annacquare l'ex emendamento 138, quello che definisce implicitamente il diritto ad Internet, come mezzo di comunicazione ed informazione, un diritto fondamentalmente inviolabile e non alienabile senza la sentenza della magistratura ordinaria, una sanzione che, a mio avviso, tra l'altro dovrebbe essere applicata solo in casi di estrema pericolosità sociale; Internet non è la playstation che come ai bambini si può togliere se non sono stati bravi. Voglio sperare che Lei prenda -all'interno del Suo Gruppo Parlamentare- posizioni a tutela di quell'emendamento che per ben due volte è stato -in seduta plenaria- approvato a stragrande maggioranza. Voglio sperare che Lei si adoperi affinché nella Commissione di Conciliazione siano inviate le persone che maggiormente apprezzano internet e sappiano mantenere (su quello che ora è il punto H dell'articolo 8 capitolo 4 della direttiva quadro nel rapporto Trautmann elaborato dalla commissione ITRE) la barra del timone come, il 6 maggio scorso, oltre 500 MEP's hanno deciso di impostare. Voglio inoltre spezzare una lancia sulla questione del mai approvato emendamento 166, esso voleva sgombrare il campo dalla possibilità che la rete sia filtrata e mutilata a discrezione dei fornitori di servizi o su disposizioni date dal Governo di turno. Non passate alla storia come coloro che hanno fatto da chierichetti al funerale solenne delle libertà digitali e telematiche. Queste sono libertà e diritti civili che devono essere rispettati come lo sono nella realtà materiale, non piegatevi alla volontà delle grande lobby delle telecomunicazioni e schieratevi a tutela degli interessi dei Cittadini. Schieratevi a supporto di quegli stessi Cittadini che vi hanno votato per tutelare i loro diritti civili e non quelli economici di poche corporation. Non affossate quel poco di spazio libero che è rimasto attraverso Internet, levate la vostra voce per fare in modo che in quella Commissione non si consumi il definitivo stappo della Politica nei confronti della Società Civile e dello Stato di Diritto.

Nell'auspicio di ricevere un sua gentile risposta ed eventualmente approfondire la tematica, Le porgo i miei più cordiali saluti.

Luigi Di Liberto, Coordinatore del Movimento ScambioEtico
