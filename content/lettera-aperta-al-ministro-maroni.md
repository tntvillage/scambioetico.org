Title: Lettera Aperta al Ministro Maroni
Date: 2010-04-13 15:34
Author: dilling
Category: Attivismo
Tags: 3-strikes, copyright, file sharing, filesharing, HADOPI, Maroni
Slug: lettera-aperta-al-ministro-maroni
Status: published

![TNT blog](http://i65.photobucket.com/albums/h218/Dilling/maroni.jpg){width="155" height="115"}**Politici, avvocati, blogger e rappresentanti di associazioni hanno sottoscritto una lettera aperta al Ministro Maroni per invitarlo a dare concreto seguito alle importanti dichiarazioni rilasciate nei giorni scorsi.**

**[Sottoscrivi la lettera](http://www.agoradigitale.org/letteramaroni) e fai conoscere l'iniziativa anche attraverso [Facebook](http://www.facebook.com/pages/Maroni-legalizza-il-file-sharing/116962984983268?v=wall#!/pages/Maroni-legalizza-il-file-sharing/116962984983268)**

<!--more-->

On.le Ministro Roberto Maroni,

Abbiamo letto con interesse le notizie che riferiscono della sua abitudine come di qualsiasi appassionato di musica, di scaricare brani da Internet.

Come già più volte aveva fatto in passato, in due interviste, una pubblicata in data 9 aprile dal settimanale Panorama, e l'altra concessa a Radio Uno in data 10 aprile, Lei ha nuovamente dichiarato di essere contrario ad approcci repressivi, come quello francese della disconnessione da internet dei cosiddetti "pirati". Lei ipotizza addirittura una strada di collaborazione tra utenti e produttori di contenuti d'intrattenimento. Lei ha inoltre giustamente ribadito che esiste una differenza sostanziale tra il furto e la condivisione, sottolineando che l'uso di reti di file sharing equivale "a fare una copia di un cd acquistato e regalarla ad altri, cosa che avviene normalmente quando compriamo un cd e facciamo la copia per i nostri amici".  
Anche il ministro Giorgia Meloni in passato fece dichiarazioni simili.

Apprezziamo il coraggio e la sincerità di chi, come Lei, si prende la responsabilità politica di raccontare la quotidianità di quanto avviene nel nostro Paese: milioni di utenti hanno ormai scelto lo strumento informatico per la ricerca e lo scambio dei contenuti che più li interessano.

Questo fenomeno non può essere semplicemente liquidato come criminalità, o, peggio "pirateria".

Peraltro, le Sue dichiarazioni sono supportate dai risultati dell'indagine conoscitiva sulla pirateria digitale non a scopo di lucro condotta dall’Autorità per le Garanzie nelle Telecomunicazioni (AGCom), pubblicata qualche settimana fa, nella quale si evidenzia come la pirateria non commerciale nella gran parte dei casi beneficia il mercato e come misure repressive contro questo fenomeno siano inutili e dannose.

Coloro i quali si battono come noi per l'affermazione delle libertà individuali nel dominio digitale non chiedono alle istituzioni di rinunciare al proprio ruolo regolatore, ma di discutere le possibili riforme per gestire la situazione reale, che Lei mostra di ben conoscere, adottando gli opportuni provvedimenti.

Da Ministro Lei può fare molto per trarre le dovute conseguenze da quanto ha sostenuto pubblicamente.

Innanzitutto chiedendo l’abolizione della legge Urbani nella parte in cui criminalizza il file sharing sanzionandolo penalmente.

In secondo luogo impegnandosi a sostenere iniziative normative che vadano nella direzione da Lei indicata.

Già in parlamento sono state depositate alcune proposte di legge che prevedono la legalizzazione degli usi non commerciali del file sharing, come quella a prima firma Marco Beltrandi, che prevede un pagamento di una licenza da parte dell'utente o quella a prima firma Roberto Cassinelli che amplia lo spettro delle utilizzazioni libere.

Per esporLe il contenuto delle proposte e presentarLe altre attività alle quali potrebbe essere interessato a partecipare siamo a chiederLe un incontro.

Se Lei volesse essere promotore di un’iniziativa legislativa, o approfondire l’argomento, saremo lieti di mettere a Sua disposizione il contributo di esperti e centri studi che potrebbero arricchire il lavoro e il dibattito sui temi che ha dimostrato di tenere nella giusta considerazione.

Certi di un Suo gentile riscontro, porgiamo distinti saluti

PRIMI FIRMATARI:

• Ernesto Belisario, avvocato ed esperto in diritto delle nuove tecnologie  
• Sergio Bellucci, consulente LAIT spa, Presidente Net Left  
• Marco Beltrandi, deputato radicale  
• Rita Bernardini, deputato radicale  
• Paolo Brini, portavoce del Movimento ScambioEtico  
• Renato Brunetti, presidente di Unidata  
• Marco Cappato, presidente dell'Associazione Agorà Digitale  
• Alessandro Capriccioli, blogger, membro del direttivo di Agorà Digitale  
• Roberto Cassinelli, deputato del Popolo delle Libertà  
• Marco Ciurcina, presidente dell'Associazione Software Libero  
• Juan Carlos De Martin, co-direttore del Centro NEXA - Università di Torino  
• Fiorello Cortiana, Condividi la Conoscenza  
• Arturo Di Corinto, giornalista, presidente di Free Hardware Foundation  
• Luigi Di Liberto, coordinatore del Movimento ScambioEtico  
• Diego Galli, responsabile Internet di Radio Radicale  
• Giovanni Battista Gallus, avvocato ed esperto in diritto delle nuove tecnologie  
• Alessandro Gilioli, giornalista e blogger  
• Athos Gualazzi, presidente dell'Associazione Partito Pirata  
• Lorenzo Lipparini, membro del direttivo di Agorà Digitale  
• Flavia Marzano, presidente UnaRete  
• Matteo Mecacci, deputato radicale  
• Francesco Paolo Micozzi, avvocato ed esperto in diritto delle nuove tecnologie  
• Luca Nicotra, segretario dell'Associazione Agorà Digitale  
• Marco Perduca, senatore radicale  
• Marco Pierani, Responsabile Istituzioni Altroconsumo  
• Stefano Quintarelli, ceo di Reeplay.it, blogger ed esperto di tlc  
• Marco Ricolfi, co-direttore del Centro NEXA - Università di Torino  
• Marco Scialdone, avvocato ed esperto in diritto delle nuove tecnologie  
• Guido Scorza, presidente Istituto per le politiche dell'innovazione  
• Mario Staderini, segretario di Radicali Italiani  
• Vincenzo Vita, senatore del Partito Democratico  
• Vittorio Zambardino, giornalista e blogger
