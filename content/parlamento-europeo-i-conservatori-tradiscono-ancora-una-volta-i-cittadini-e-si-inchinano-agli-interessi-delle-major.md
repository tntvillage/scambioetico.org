Title: Parlamento Europeo: i conservatori tradiscono ancora una volta i cittadini e si inchinano agli interessi delle major
Date: 2010-11-24 15:07
Author: paolojustice
Category: ACTA, Attivismo, Notizie, Policy
Tags: ACTA, corruzione, diritti fondamentali, ipocrisia, monopoli, Parlamento Europeo, policy laundering, risoluzione
Slug: parlamento-europeo-i-conservatori-tradiscono-ancora-una-volta-i-cittadini-e-si-inchinano-agli-interessi-delle-major
Status: published

![](http://img.over-blog.com/554x600/0/55/19/29/New/ACTA-nena-bomba-f.jpg){.aligncenter width="170" height="180"}

**La compattezza dei gruppi EPP e ECR al Parlamento Europeo provoca la bocciatura, di strettissima misura, della risoluzione comune contro ACTA di S&D, ALDE, Verdi e GUE. Adottata invece la risoluzione a favore di ACTA proposta dagli stessi EPP e ECR.**

  
**<!--more-->**

Il Parlamento Europeo ha appena adottato una risoluzione di EPP ed ECR a favore dell'Accordo Commerciale Anti-Contraffazione. Allo stesso tempo ha rigettato la risoluzione congiunta di S&D, ALDE, Verdi e GUE che mirava a proteggere i diritti fondamentali dei cittadini contro le imposizioni di ACTA (306 favorevoli, 322 contrari, 26 astenuti). Si tratta dell'ennesima conferma che i gruppi conservatori non sono minimamente interessati ai diritti dei cittadini, ma al contrario lavorano per proteggere gli interessi di pochi grandi gruppi industriali.

La risoluzione adottata si complimenta con la Commissione per i negoziati finora condotti e non impone alcuna clausola né richiede alcun chiarimento sulle dozzine di problemi sollevati da ACTA.

La risoluzione congiunta invece era un documento bilanciato, razionale, sul quale tutti i gruppi (eccetto appunto EPP e ECR) hanno lavorato duramente oltre un mese, che richiedeva chiarimenti alla Commissione e poneva paletti precisi contro la limitazione della libertà dei cittadini e contro il carcere per le violazioni senza scopo di lucro.

ACTA infatti, come emerge dalle innumerevoli analisi pubblicate anche su questo blog, avrà un profondo impatto sulla libertà di espressione, sull'ecosistema di Internet (causandone la chiusura, ossia l'abbandono del carattere aperto), su decine di migliaia di piccole e medie imprese, sulla libera circolazione dei farmaci (legali) e sulla distruzione alle frontiere di beni *sospettati* di violazione. ACTA inoltre impone che la violazione del copyright, anche non a scopo di lucro, e il favoreggiamento della violazione, siano trasformati in reati penali da punire con il carcere. Il danno enorme che ACTA causerà ai cittadini e al mercato interno viene "giustificato" in nome dei benefici che l'accordo dovrebbe portare ad una manciata di major del cinema e della musica americane e a 6-7 grandissime multinazionali farmaceutiche americane ed europee.

Il voto di oggi spiana la strada all'assenso del Parlamento su ACTA. Mostra inoltre dove si annidano i difensori degli interessi acquisiti all'interno del Parlamento stesso: EPP (ove confluiscono gli italiani PdL e UDC) e ECR. Parlamentari che sono pronti a riempirsi la bocca di parole quali "diritti dei cittadini", quando al voto essi si dimostrano interessati esclusivamente a difendere gli interessi di poche grandi corporazioni che sopravvivono grazie ai privilegi concessi loro per legge. L'approvazione di questa risoluzione EPP+ECR è un atto che, per qualsiasi osservatore non superficiale, toglie, per la tutela dei cittadini, qualsiasi credibilità ai rappresentanti europei di EPP e ECR.

D'altra parte Peter Jenner, mitico ex manager dei Pink Floyd, a Barcellona ha messo in guardia lo scrivente e altre persone: l'industria del copyright spenderà fino al suo ultimo centesimo per difendere gli interessi acquisiti in decenni ed è disposta a tutto per manovrare i legislatori.

Restano ora, per i cittadini europei, poche settimane per lavorare affinché la minoranza del Parlamento contro ACTA si trasformi in maggioranza e neghi l'assenso all'accordo (che in realtà è un trattato di natura legislativa). Non è un compito impossibile, perché questa minoranza è di strettissima misura, ma è ora che i cittadini si attivino realmente, si "diano una svegliata": solo un gruppo esteso e compatto di cittadini può opporsi al potere dei soldi di alcune grandi corporazioni.

Questo sito e il sito [Act on ACTA](http://en.act-on-acta.eu/) saranno continuamente aggiornati anche con le informazioni su che cosa ogni cittadino può fare.

*Ogni popolo ha il governo che si merita*
