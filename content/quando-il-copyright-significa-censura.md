Title: Quando il copyright significa censura
Date: 2010-03-01 02:45
Author: paolojustice
Category: Attivismo, Notizie, Policy
Tags: censura, copyright
Slug: quando-il-copyright-significa-censura
Status: published

![TNT blog](http://blog.tntvillage.scambioetico.org/wp-content/uploads/2009/12/Censorship-774141.jpg){width="140" height="140"}**Secondo Beppe Grillo un video del giornalista Marco Travaglio sarebbe stato rimosso la scorsa settimana da YouTube per violazione del copyright. Il tutto a insaputa dello staff stesso di Google.**

  
  
**<!--more-->**

Secondo quanto [riportato](http://beppegrillo.it/2010/02/travaglio_oscurato_per_copyright/index.html) da Beppe Grillo, la scorsa settimana sarebbe scomparso da YouTube un video del giornalista Marco Travaglio concernente il direttore del dipartimento della Protezione Civile Bertolaso. Il motivo riportato da YouTube per la cancellazione del video era: *"Questo video non è più disponibile a causa di un reclamo di violazione di copyright da parte di Mediaset"*.

Google offre a chiunque, sulla piattaforma YouTube, la possibilità di segnalare violazioni del copyright che portano alla rimozione del video in attesa di eventuali reclami della controparte, secondo una politica assimilabile al "notice-and-takedown" americano sancito dal Digital Millennium Copyright Act del 1998. Più volte è stato segnalato come, dopo 12 anni dalla sua attuazione negli Stati Uniti, il regime di notice-and-takedown ha favorito la censura, come risulta, fra gli altri, da questo rapporto della Electronic Frontier Foundation: <http://www.eff.org/takedowns>.

Nel caso in questione, tuttavia, emergerebbe una anomalia degna di nota: la cancellazione del video sarebbe stata effettuata all'insaputa dello staff di Google/YouTube. Premettendo che per la causa in corso Mediaset contro Google il tribunale di Roma ha incaricato un perito di verificare il funzionamento del sistema di filtraggio ContentID di YouTube, Beppe Grillo infatti scrive che, a seguito di reclami portati avanti dal suo staff, Google ha risposto (il grassetto è nostro):

*"Per ordine del giudice della causa civile promossa dinnanzi al Tribunale civile di Roma da RTI contro YouTube, ci è stato ordinato di consentire al Consulente incaricato dal giudice di effettuare verifiche sul corretto funzionamento del sistema di Content ID. La rimozione del video in questione è avvenuta nel corso di queste verifiche **ad insaputa di YouTube**. Non appena abbiamo avuto notizia ci siamo attivati per risolvere l'inconveniente contattando il Consulente. Va ricordato che YouTube è un hosting Service Provider e nel caso di segnalazioni relative al copyright ha l'obbligo di rimuovere i contenuti segnalati."*

Saremmo quindi in presenza di un caso reale in cui la violazione del copyright viene erroneamente utilizzata (da verifiche effettuate non risulta alcuna violazione né palese né recondita del copyright nel video in questione) ed ha come effetto immediato quello della censura. In generale, qualsiasi sistema di takedown è stato abusato centinaia, se non migliaia di volte, come riportato da EFF nel link sopra citato, per una sistematica opera di censura difficilmente contrastabile, in quanto il takedown è immediato. In questo caso ci sarebbe l'aggravante di un intervento di censura svolto addirittura all'insaputa del gestore della piattaforma.

Ancora una volta, i rischi che un regime draconiano e sbilanciato di imposizione del copyright portino alla limitazione della libertà d'espressione e di accesso alle informazioni sarebbero confermati in modo palese quanto sinistro, e rappresentano un motivo di più per cui è indispensabile che i decisori si oppongano con grande forza ad ACTA, che fra le altre cose [vorrebbe esportare](http://blog.tntvillage.scambioetico.org/?p=5435#5) nell'Unione Europea e negli altri paesi che sottoscriverebbero l'accordo il regime americano di notice-and-takedown.
