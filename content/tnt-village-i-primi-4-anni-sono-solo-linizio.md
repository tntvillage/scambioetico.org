Title: TNT Village: i primi 4 anni sono solo l'inizio
Date: 2009-07-30 21:32
Author: paolojustice
Category: Attivismo, Notizie
Slug: tnt-village-i-primi-4-anni-sono-solo-linizio
Status: published

![TNT blog](http://i65.photobucket.com/albums/h218/Dilling/hacker.gif){width="180" height="200"}**La scorsa serata ho avuto una bella chiacchierata con lo storico fondatore di TNT Village, Dilling. Come era prevedibile l'argomento di conversazione è diventato ben presto l'articolo di TorrentFreak, probabilmente il blog d'informazione sul p2p e sulle comunità torrent più seguito del mondo, che riporta di una presunta violazione ai server del Villaggio e che ha scatenato una ridda di commenti contrastanti. La conversazione si è trasformata improvvisamente in un'intervista che ho il piacere di riproporvi proprio qui, nel blog del Movimento ScambioEtico fortemente voluto dallo stesso Dilling.**

**<!--more-->**

**Come vedrete leggendo di seguito, le cose stanno molto, molto diversamente da come vorrebbero alcuni incauti commentatori o i tediosi e uggiosi "nemici del p2p".**

**TNT Village è da tempo la più grande comunità torrent in Italia. Ha suscitato quindi sensazione in tutta Europa, tanto da essere riportata anche da TorrentFreak, la notizia che il database degli utenti sia stato copiato e quindi distribuito in file sharing. Ci puoi dire cosa è successo e quali dati sono stati trafugati e distribuiti? Avete qualche indizio su chi sia l'autore di questa bricconata?**

Premesso che su TNT Village non viene tracciato nessun genere di IP né nella gestione dei torrent né nell'uso del forum, i dati sensibili degli utenti che sono stati trafugati sono quelli relativi alle mail dei donatori, a un blocco di 50.000 utenti (su un totale di oltre 200.000) e i relativi hash criptati MD5 delle password. La certezza è che i server non sono stati violati. Si è verificato un accesso al pannello di amministrazione attraverso la password di qualcuno dei gestori del pannello stesso, è stato creato un nuovo account con permessi di amministratore e attraverso questo sono stati trafugati i dati pubblicati. Quindi, tentare di risalire materialmente all'esecutore della bravata non merita la perdita di tempo relativa.

**Dopo questo avvenimento sono state presi dei provvedimenti atti a rafforzare la sicurezza?**

Abbiamo già provveduto a rimuovere dal pannello di amministrazione l'accesso alla gestione diretta del database ed è stata istituita un'ulteriore misura di sicurezza di amministrazione. Sono state inoltre rafforzate le precauzioni già adottate per la verifica degli account dei moderatori, limitandone temporaneamente le funzioni.

**L'alto profilo di TNT Village, per esempio il suo attivismo, il fatto che tu stesso non ti nasconda dietro l'anonimato, e anche la celebrità che il villaggio ha raggiunto, pensi che possano aver contribuito a renderlo un bersaglio da parte di gruppi di persone che non condividono gli ideali di TNT Village?**

Non credo che dipenda tanto dagli obiettivi politici che TNT Village persegue, ossia quelli di un compromesso con le major per arrivare ad una legalizzazione del file sharing (quanto meno dopo un certo periodo di tempo dalla prima pubblicazione, quando il ciclo commerciale ha esaurito la sua fase primaria), credo piuttosto che sia un fattore di prestigio da parte degli hacker, quelli veri, poter dire di aver violato TNT Village, in quanto la sicurezza sui server è molto elevata. Questi apprendisti cracker invece hanno dovuto accontentarsi di una password debole intercettata con metodi meschini per accedere al pannello di amministrazione del forum e poter in questo modo piantare la bandierina dei grandi hacker che hanno sfondato la sicurezza dei server di TNT Village. Insomma, tanto rumore per nulla, tanto che avendo messo in evidenza nel forum un avviso per informare gli utenti dell'accaduto ed invitarli a cambiare le password, non c'è stato panico e non ci sono state richieste massive di deregistrazioni. Al contrario, constatiamo in questi giorni un aumento delle donazioni, in particolare da parte di utenti che avevano già donato in precedenza. Interpretiamo questa inaspettata reazione positiva come un segno di fiducia nei nostri confronti e motivo di orgoglio per il fatto che la pubblicazione delle loro e-mail li identifica come donatori agli occhi di chiunque dovesse scaricare quei dati. Dare un aiuto economico per contribuire alle spese di gestione di un sito come TNT Village viene probabilmente vissuto come atto di fierezza.

**Ritieni che l'associazione nick e-mail, che è possibile effettuare dai dati trafugati, possa consentire una profilazione pericolosa?**

Risalire all'identità tramite l'e-mail, quand'anche possibile, non è un pericolo legale. TNT Village è innanzi tutto un forum in cui molte persone si ritrovano per discutere dei più svariati argomenti, ed esservi iscritti non prefigura un reato. Inoltre non esiste la garanzia che i dati trafugati, prima di essere ridiffusi, siano rimasti inalterati: giuridicamente, pertanto, questi elementi sono inutilizzabili.

**Alcuni hanno giustificato questo crimine dicendo che non è diverso dal crackare la protezione di un'opera dell'ingegno e condividerla in file sharing. Vedi qualche differenza fra i due atti?**

C'è un'enorme differenza; la condivisione della conoscenza tramite i torrent indicizzati da TNT, film e musica dopo 18 mesi dalla prima commercializzazione, se da un lato può ledere, seppur in minima parte, gli interessi economici dei detentori del copyright, sicuramente non danneggia in alcuna maniera la paternità delle loro opere e tanto meno la loro privacy. La divulgazione di dati personali nella cui fattispecie rientra anche l'indirizzo e-mail, è uno dei reati più odiosi che possano essere perpetrati e lede quel fondamentale diritto alla privacy per il quale tutti gli sharers si battono.

**Da più parti si insinua che questa è la fine di TNT Village. Qualche commento?**

La fine di TNT Village non è assolutamente all'orizzonte: abbiamo preso maggiori precauzioni e la sicurezza è aumentata, ringraziamo quindi questo aspirante cracker delle sue attenzioni, dell'ulteriore pubblicita' che ci ha garantito. Sono come prima ed ancor più determinato a proseguire l'iniziativa che da oltre 4 anni TNT ha avviato e che vanta numerosi crediti in tutto il mondo del p2p.
