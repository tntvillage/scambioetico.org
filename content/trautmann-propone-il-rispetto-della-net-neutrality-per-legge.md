Title: Trautmann propone il rispetto della Net Neutrality per legge
Date: 2009-11-10 12:55
Author: paolojustice
Category: Attivismo, Notizie, Policy
Tags: net neutrality, telecoms package
Slug: trautmann-propone-il-rispetto-della-net-neutrality-per-legge
Status: published

![TNT blog](http://blog.tntvillage.scambioetico.org/wp-content/uploads/2009/10/neutral-bits.gif){width="200" height="130"}**L'europarlamentare Catherine Trautmann, già relatrice della direttiva quadro del Telecoms Package, chiede alla Commissione Europea che la Net Neutrality sia soggetta ad una profonda revisione e che sia inclusa come principio da rispettare nelle leggi dell'Unione.**

  

**<!--more-->  
**

Le dichiarazioni della Commissione Europea in merito alla Net Neutrality sono fino ad ora state parzialmente insoddisfacenti, in quanto si sono basate essenzialmente sul rispetto della neutralità in base al controllo delle pratiche anticompetitive.

Come è noto, una pratica anticompetitiva può essere configurata solo quando si è in presenza di un mercato univoco e ben definito (articoli 81 e 82 del Trattato attuale; con il Trattato di Lisbona la situazione non sembra differire sostanzialmente). Pertanto, se un ISP dovesse penalizzare certi contenuti rispetto ad altri, e questi contenuti non fossero chiaramente all'interno del mercato di cui l'ISP (telecomunicazioni, per esempio) si occupa, sarebbe estremamente arduo sia per la Commissione sia, in assenza di leggi specifiche all'interno degli Stati Membri, per le autorità regolatorie nazionali, dimostrare che si tratta di pratica anticompetitiva ed aprire una procedura sanzionatoria.

Il Telecoms Package impone dei vincoli precisi contro il blocco di servizi e applicazioni, ma può fare ben poco nel caso di sistemi di discriminazione più sottili come prioritizzazioni, cap di larghezza di banda ecc. che non dovessero violare le libertà fondamentali dei cittadini europei (incluso il diritto a condurre un'attività imprenditoriale sancito dalla Carta dei Diritti Fondamentali dell'Unione). Un esempio significativo potrebbe essere quello di una società di telecomunicazioni che, avendo stretto un accordo vantaggioso per la distribuzione dei contenuti con una certa etichetta discografica, dovesse discriminare tutti i contenuti musicali concorrenti.

D'altra parte, abbiamo a più riprese [denunciato e comunicato](http://blog.tntvillage.scambioetico.org/?p=4177) alla Commissione per la Società dell'Informazione il fatto che il Telecoms Package non è in grado di evitare distorsioni del mercato interno e del mercato unico digitale; la Commissione ci ha sempre cortesemente risposto ma con comunicati a nostro avviso parzialmente insoddisfacenti. L'[art. 1.3a](http://blog.tntvillage.scambioetico.org/?p=4212) della direttiva quadro ha fornito una decisa correzione alla situazione, ma esso è ancora insufficiente, come si può leggere dall'analisi.

Ora, la MEP Catherine Trautmann (S&D, gruppo dell'Alleanza progressista di Socialisti e Democratici al Parlamento Europeo, e relatrice nel Telecoms Package per la fondamentale direttiva quadro) lancia, come aveva promesso alcune settimane addietro, un forte segnale politico, chiedendo alla Commissione e agli altri policy-makers di avere come preciso obiettivo la difesa della Net Neutrality come principio legale nell'Unione che vada oltre il semplice monitoraggio delle pratiche anticompetitive (le parti aggiunte rispetto al testo originale della Commissione sono sottolineate):

<p>
<center>
![](http://blog.tntvillage.scambioetico.org/wp-content/uploads/2009/11/Commission.declaration.net.neutrality.sml.JPG){width="523" height="366"}

</center>
</p>

