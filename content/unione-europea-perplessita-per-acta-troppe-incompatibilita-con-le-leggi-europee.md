Title: Unione Europea: perplessità per ACTA, troppe incompatibilità con le leggi europee
Date: 2009-12-01 17:54
Author: paolojustice
Category: ACTA, Attivismo, Policy
Tags: 3-strikes, ACTA, copyright enforcement, mere conduit
Slug: unione-europea-perplessita-per-acta-troppe-incompatibilita-con-le-leggi-europee
Status: published

![TNT blog](http://blog.tntvillage.scambioetico.org/wp-content/uploads/2009/12/worldradar.jpg)**In un documento trapelato il 30 novembre, i negoziatori dell'Unione Europea esprimono agli Stati Uniti perplessità in merito all'accordo segreto ACTA e sottolineano numerose incompatibilità con il vigente quadro legale dell'Unione.**

  

**<!--more-->**

Il 30 novembre è [trapelato un documento dell'Unione Europea](http://blog.die-linke.de/digitalelinke/wp-content/uploads/674b-09.pdf) concernente ACTA e rivolto essenzialmente agli Stati Uniti. Il documento, del 29 ottobre 2009, una data immediatamente precedente all'ultimo round di negoziati svoltosi in Corea del Sud, è stato valutato come autentico dai maggiori esperti, fra i quali l'avvocato Micheal Geist.

Grazie ai riferimenti precisi a specifiche sezioni di ACTA, possiamo affermare che quasi tutti i timori precedenti, basati su ulteriori "fughe" di notizie, sono tristemente confermati: fra le altre cose ACTA mira a imporre filtri su Internet, alla risposta graduale, a misure penali per la violazione del copyright non a scopo di lucro, al cambiamento dello [status di mere conduit](http://blog.tntvillage.scambioetico.org/?p=2735) per gli intermediari, alla soppressione di qualsiasi eccezione per l'aggiramento delle protezioni e alla proibizione dell'incoraggiamento dell'interoperabilità per i contenuti.

Nel documento sono messi in evidenza alcuni dei più stridenti contrasti fra il quadro legale dell'Unione e ACTA. Facciamo notare che tale contrasti, in accordo all'art. 300 TEC sostituito da oggi dall'art. 218 TFEU, in vigore con il Trattato di Lisbona, **obbligano i negoziatori europei ad informare pienamente e tempestivamente il Parlamento Europeo sul Trattato**. Tali informazioni, a tutt'oggi, **non sono state fornite** al Parlamento Europeo, nonostante una risoluzione in questo senso adottata dallo stesso. Inoltre, l'art. 207 TFEU stabilisce che **"Il Consiglio e la Commissione saranno responsabili al fine di assicurare che gli accordi negoziati siano compatibili con i regolamenti e le leggi interne dell'Unione"**.

Siamo quindi costretti a prendere in considerazione il fatto che i negoziatori dell'Unione Europea stiano conducendo delle trattative segrete in violazione ai Trattati vigenti; in ogni caso le incompatibilità con il quadro europeo forniscono al Parlamento la competenza di intervenire e l'autorità (sempre in base agli articoli sopra citati) di rigettare ACTA al momento opportuno.

Vediamo quali sono i punti, secondo gli stessi negoziatori, di incompatibilità fra ACTA e il quadro legale europeo:

1\. La proposta americana dispone protezione sia civile sia penale contro la violazione del copyright. Tali disposizioni **violano i trattati WIPO e la [Direttiva sull'armonizzazione di taluni aspetti del diritto d'autore 2001/29/CE](http://eur-lex.europa.eu/LexUriServ/LexUriServ.do?uri=OJ:L:2001:167:0010:0019:IT:PDF)**, la quale cita "adeguata protezione legale" senza specificare in cosa questa protezione debba consistere. Inoltre, la **[Direttiva sul commercio elettronico 2000/31/CE](http://blog.tntvillage.scambioetico.org/?p=2735)** si applica a tutte le aree legislative concernenti le disposizioni ai fornitori di servizi della Società dell'Informazione, senza distinzione fra leggi pubbliche, private e penali. I negoziatori fanno notare che non è chiaro se e come la proposta americana si possa inquadrare in tale contesto.

2\. I negoziatori si riservano di indagare ulteriormente in merito a eventuali problemi con la Direttiva servizio universale e diritti degli utenti 2002/22/CE recentemente adottata dal Consiglio e dal Parlamento (si noti che stranamente i negoziatori si riferiscono a questa chiamandola "consumers' rights directive", che non è il nome corretto).

Rimandiamo alla [nostra analisi](http://blog.tntvillage.scambioetico.org/?p=4212) concernente una parte della direttiva quadro 2002/21/CE (rapporto Trautmann) e una parte della Direttiva servizio universale **dalla quale emergono ulteriori incompatibilità con ACTA**, specificamente all'art. 1.3a (proibizione della risposta graduale come intesa da ACTA) della prima e agli articoli 21.3(b) e 20.1(b) della seconda.

3\. Il paragrafo concernente gli “Obblighi Generali” stabilisce che le procedure di enforcement siano "efficaci" e che i rimedi siano "rapidi" e "costituiscano un deterrente contro ulteriori violazioni". Tale formulazione rappresenta una **violazione dell'art. 41 dei TRIPs, dell'articolo 14 del WCT e dell'articolo 3 della [Direttiva IPRED (2004/48/CE)](http://eur-lex.europa.eu/pri/en/oj/dat/2004/l_195/l_19520040602en00160025.pdf)**. Infatti, pur essendo la formulazione simile, ACTA **cancella la disposizione secondo la quale le procedure devono essere eque, bilanciate e proporzionate nei confronti del presunto trasgressore**.

Facciamo notare che la cancellazione di tali parole porta ad uno squilibrio iniquo a favore dei detentori del copyright e dei brevetti e può giustificare misure repressive nei confronti dei presunti trasgressori, come la risposta graduale o peggio ancora, senza la necessità dell'onere della prova da parte dell'accusa. Tale omissione vuole inoltre giustificare misure non proporzionate all'interno di una società democratica (quali, ad esempio, la limitazione o la soppressione dei diritti fondamentali sulla base di vaghi sospetti avanzati dai copyright holder).

I negoziatori ricordano che simili osservazioni sono state fatte in passato anche in merito alle disposizioni civili di ACTA, e suggeriscono una riformulazione per arrivare alla compatibilità con i TRIPs.

4\. I negoziatori esprimono perplessità in merito al paragrafo concernente la responsabilità degli intermediari. In primo luogo chiedono perché questa responsabilità degli intermediari venga estesa solo al caso del copyright e non per i brevetti e i marchi commerciali. Successivamente, sottolineano la mancanza di definizione delle circostanze che porterebbero a tale responsabilità e fanno notare che le disposizioni relative sembrano riferirsi al concetto di **"concorso in violazione di copyright"**. Questo concetto **non esiste nel quadro legale dell'Unione** e quindi una disposizione in questo senso andrebbe oltre l'Acquis communautaire. I negoziatori concludono sostenendo che, comunque, i Paesi Membri avrebbero raggiunto un accordo in merito a disposizioni penali basate sulle parole "incitamento, ausilio e favoreggiamento". Indagheremo in merito a quest'affermazione.

5\. ACTA impone agli ISP, come prerequisito per non perdere lo status di mere conduit, l'obbligo di implementare una politica per evitare "la memorizzazione non autorizzata e o la trasmissione di materiale protetto da copyright". **Aggiungendo un'obbligazione agli intermediari per poter ottenere lo status di mere conduit questa disposizione va oltre l'Acquis communautaire**.

6\. Un esempio di politica ragionevole avanzato da ACTA affinché gli ISP possano mantenere lo status di mere conduit sarebbe la disconnessione automatica dei propri stessi clienti (risposta graduale; apprendiamo quindi che la risposta graduale sarebbe de facto obbligatoria per gli ISP). I negoziatori fanno notare che sulla risposta graduale è in corso un negoziato fra Consiglio e Parlamento europei all'interno del Telecoms Package. Il documento infatti è antecedente al risultato del negoziato. **Alla luce dell'art. 1.3a della Direttiva quadro (2002/21/CE) le disposizioni ACTA che impongono agli ISP l'applicazione della risposta graduale e la disconnessione automatica degli utenti, pena la perdita dello status di mere conduit, sono incompatibili con il quadro legale dell'Unione.**

7\. Procedure di notice and takedown, fanno giustamente notare i negoziatori, come misure obbligatorie per ISP e host **violano la Direttiva sul commercio elettronico**, che non considera tali misure come imprescindibili per il mantenimento dello status di mere conduit. Facciamo notare che nel quadro americano il notice and takedown è una richiesta di rimozione di contenuti da parte di chi dichiara di detenere il copyright su quei contenuti. Abitualmente tali richieste vengono processate in automatico senza contraddittorio e senza verifiche, ponendo le basi per un vero e proprio sistema di censura privato.

8\. Le misure civili e penali per gli aggiramenti delle protezioni ai DRM o di altri sistemi di protezione dei contenuti (facciamo notare che, proprio come caldeggiato da Apple, anche il jailbreak dell'iPhone può rientrare in tali condizioni), e che si estendono anche contro gli aggiramenti delle misure tecniche volte a impedire **qualsiasi accesso** ad un contenuto, sono **incompatibili con il WCT, il WPPT e con l'Articolo 6(3) della CISD (direttiva 2001/29/CE)**.

9\) La **proibizione** che ACTA vorrebbe imporre contro la possibilità di **incoraggiare l'interoperabilità**, infine, appare nuovamente al di fuori dell'Acquis communautaire, ove esso, per esempio nelle Direttive CISD e CSD, **promuove l'interoperabilità** lasciando ai Paesi Membri l'autonomia di decidere le forme e l'attuazione di tale incoraggiamento. Per i consumatori una proibizione in questo senso sarebbe fortemente dannosa, perché porrebbe fine a tutti gli sforzi per poter consentire di godere dello stesso contenuto su piattaforme diverse e lascerebbe carta bianca ai costruttori (in sinergia con la proibizione di qualsiasi aggiramento delle protezione, senza eccezione alcuna, sopra citato) di chiudere ancor di più i propri sistemi (tipici esempi di interoperabilità riguardano la possibilità di vedere lo stesso film o ascoltare la stessa musica, regolarmente acquistati, su impianti diversi, pc diversi, lettori diversi ecc.).

**Conclusioni**

Dallo scritto degli stessi negoziatori europei, e tralasciando per ora i potenziali problemi con i diritti fondamentali dei cittadini e con le Carte costituzionali degli stati europei, nonché con la Carta dei Diritti Fondamentali dell'Unione Europea e con la nuova [Direttiva 2009/24/CE](http://eur-lex.europa.eu/LexUriServ/LexUriServ.do?uri=OJ:L:2009:111:0016:0022:IT:PDF) (\*), appare che **ACTA è incompatibile almeno con 3 Trattati internazionali e con 5 (cinque) Direttive europee (\*\*)**; inoltre i negoziati sono stati condotti in apparente violazione ad almeno 2 articoli del TFEU.

Questi gravissimi motivi sono più che sufficienti per esigere un immediato arresto dei negoziati per avviare lo scrutinio da parte del Parlamento Europeo e per consentire a tutte le parti che saranno pesantemente coinvolte da ACTA, compresi i cittadini, i consumatori e gli Internet Service Provider, lo studio e la valutazione dei documenti (come peraltro è prassi per tutti i trattati concernenti la proprietà intellettuale) e la possibilità di entrare attivamente nel processo dei negoziati.

Se non fosse possibile ottenere una sospensione dei negoziati, il Consiglio e la Commissione hanno l'obbligo sancito dal Trattato di Lisbona di far uscire l'Unione Europea dal processo negoziale e di non sottoscrivere l'accordo.

(\*) Particolare attenziona va posta fra le incompatibilità di ACTA con l'articolo 6 e l'articolo 7, nello spirito del considerando 15 e del considerando 16.

(\*\*) Direttive 2000/31/CE; 2001/29/CE; 2002/21/CE; 2002/22/CE; 2004/48/CE
