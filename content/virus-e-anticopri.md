Title: Virus e anticorpi
Date: 2009-09-16 21:47
Author: dilling
Category: Attivismo, Notizie
Slug: virus-e-anticopri
Status: published

![TNT blog](http://www.termeditrescore.it/images/difese2.jpg){width="122" height="178"}**Questo è l'anno in cui è stato istituito il [Comitato contro la pirateria](http://www.corriere.it/economia/09_gennaio_14/lotta_pirateria_comitato_governo_2e0c52c6-e254-11dd-b227-00144f02aabc.shtml), sono state avanzate le proposte di legge [Barbareschi](http://punto-informatico.it/2556139/PI/News/diritto-autore-quella-proposta-barbareschi.aspx) e [Carlucci](http://punto-informatico.it/2553740/PI/Brevi/ddl-carlucci-fuori-anonimi-dalla-rete.aspx), era stato approvato [l'emendamento D'Alia](http://robertocassinelli.blogspot.com/2009/04/lemendamento-dalia-non-esiste-piu.html) e siamo in attesa di capire se il [decreto Alfano](http://yanfry.wordpress.com/2009/07/13/la-rete-in-piazza-contro-il-decreto-alfano-sulle-intercettazioni/), definito ammazza blog, sarà mantenuto nella sua formulazione intimidatoria.**

  
<!--more-->  
Sembrava essere inesorabilmente avviati verso la capitolazione delle libertà telematiche ed invece, come spesso accade, tutto ciò ha creato i necessari anticorpi.

Questo insieme di fattori, ma anche quanto sta accadendo all'estero (HADOPI, The Pirate Bay, Pacchetto Telecom etc.), ha portato allo scoperto politici della maggioranza che hanno saputo evitare la iattura dell'emendamento D'Alia. L'onorevole Roberto Cassinelli, Deputato del PdL, è stato fondamentale per l'abrogazione dell'emendamento D'Alia, ha contribuito alla nascita dell'[intergruppo parlamentare 2.0](http://camere2punto0.wordpress.com/) ed ha ora tradotto in italiano il [manifesto appello di 15 Blogger tedeschi](http://robertocassinelli.blogspot.com/2009/09/sottoscriviamo-il-manifesto-di-internet.html) e lo ha inviato a tutti i parlamentari invitandoli alla sottoscrizione.

Si tratta di un documento che ha bisogno di concrete proposte di legge per attuare e garantire quanto vi viene enunciato; auspichiamo che saranno molti i parlamentari, anche della maggioranza, che si adopereranno per fare argine alla deriva oscurantista che si sta prospettando sulla piazza telematica e per garantire libertà all'unico spazio che permette espressione non mediata.

Il Movimento ScambioEtico sostiene e sottoscrive questo manifesto-appello dei blogger tedeschi e ringrazia l'on. Cassinelli di averlo portato all'attenzione della classe politica italiana.
